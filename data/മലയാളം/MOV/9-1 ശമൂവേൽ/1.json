{"bibleAbbr":"MOV","bookName":"1 ശമൂവേൽ","bookEnglishName":"1 Samuel","chapterNumber":1,"verses":[{"number":1,"verse":"എഫ്രയീംമലനാട്ടിലെ രാമാഥയീം-സോഫീമിൽ എല്ക്കാനാ എന്നു പേരുള്ള ഒരു പുരുഷന്‍ ഉണ്ടായിരുന്നു; അവന്‍ എലീഹൂവിന്‍റെ മകനായ യെരോഹാമിന്‍റെ മകന്‍ ആയിരുന്നു; എലീഹൂ എഫ്രയീമ്യനായ സൂഫിന്‍റെ മകനായ തോഹൂവിന്‍റെ മകന്‍ ആയിരുന്നു."},{"number":2,"verse":"എല്ക്കാനായ്ക്കു രണ്ടു ഭാര്യമാര്‍ ഉണ്ടായിരുന്നു; ഒരുത്തിക്കു ഹന്നാ എന്നും മറ്റേവള്‍ക്കു പെനിന്നാ എന്നും പേര്‍; പെനിന്നായ്ക്കു മക്കള്‍ ഉണ്ടായിരുന്നു; ഹന്നായ്ക്കോ മക്കള്‍ ഇല്ലായിരുന്നു."},{"number":3,"verse":"അവന്‍ ശീലോവിൽ സൈന്യങ്ങളുടെ യഹോവയെ നമസ്കരിപ്പാനും അവനു യാഗം കഴിപ്പാനും തന്‍റെ പട്ടണത്തിൽനിന്ന് ആണ്ടുതോറും ശീലോവിലേക്കു പോക പതിവായിരുന്നു; ഏലിയുടെ രണ്ടു പുത്രന്മാരായി യഹോവയ്ക്കു പുരോഹിതന്മാരായിരുന്ന ഹൊഫ്നിയും ഫീനെഹാസും അവിടെ ഉണ്ടായിരുന്നു."},{"number":4,"verse":"എല്ക്കാനാ യാഗം കഴിക്കുമ്പോള്‍ ഒക്കെയും തന്‍റെ ഭാര്യയായ പെനിന്നായ്ക്കും അവളുടെ സകല പുത്രന്മാര്‍ക്കും പുത്രിമാര്‍ക്കും ഓഹരി കൊടുക്കും."},{"number":5,"verse":"ഹന്നായ്ക്കോ അവന്‍ ഹന്നായെ സ്നേഹിക്കകൊണ്ട് ഇരട്ടി ഓഹരി കൊടുക്കും. എന്നാൽ യഹോവ അവളുടെ ഗര്‍ഭം അടച്ചിരുന്നു."},{"number":6,"verse":"യഹോവ അവളുടെ ഗര്‍ഭം അടച്ചിരുന്നതിനാൽ അവളുടെ പ്രതിയോഗി അവളെ വ്യസനിപ്പിപ്പാന്‍ തക്കവണ്ണം വളരെ മുഷിപ്പിച്ചു."},{"number":7,"verse":"അവള്‍ യഹോവയുടെ ആലയത്തിലേക്കു പോകുന്ന സമയത്തൊക്കെയും ആണ്ടുതോറും അവള്‍ അങ്ങനെ ചെയ്തുപോന്നു. അവള്‍ അവളെ മുഷിപ്പിച്ചതുകൊണ്ട് അവള്‍ കരഞ്ഞു പട്ടിണി കിടന്നു."},{"number":8,"verse":"അവളുടെ ഭര്‍ത്താവായ എല്ക്കാനാ അവളോട്: ഹന്നേ, നീ എന്തിനു കരയുന്നു? എന്തിനു പട്ടിണി കിടക്കുന്നു? നീ വ്യസനിക്കുന്നത് എന്ത്? ഞാന്‍ നിനക്കു പത്തു പുത്രന്മാരെക്കാള്‍ നന്നല്ലയോ എന്നു പറഞ്ഞു."},{"number":9,"verse":"അവര്‍ ശീലോവിൽവച്ച് തിന്നുകയും കുടിക്കയും ചെയ്തശേഷം ഹന്നാ എഴുന്നേറ്റുപോയി. പുരോഹിതനായ ഏലി യഹോവയുടെ മന്ദിരത്തിന്‍റെ വാതിൽക്കൽ ആസനത്തിൽ ഇരിക്കയായിരുന്നു."},{"number":10,"verse":"അവള്‍ മനോവ്യസനത്തോടെ യഹോവയോടു പ്രാര്‍ഥിച്ചു വളരെ കരഞ്ഞു."},{"number":11,"verse":"അവള്‍ ഒരു നേര്‍ച്ചനേര്‍ന്നു; സൈന്യങ്ങളുടെ യഹോവേ, അടിയന്‍റെ സങ്കടം നോക്കി അടിയനെ ഓര്‍ക്കയും അടിയനെ മറക്കാതെ ഒരു പുരുഷസന്താനത്തെ നല്കുകയും ചെയ്താൽ അടിയന്‍ അവനെ അവന്‍റെ ജീവപര്യന്തം യഹോവയ്ക്കു കൊടുക്കും; അവന്‍റെ തലയിൽ ക്ഷൗരക്കത്തി തൊടുകയുമില്ല എന്നു പറഞ്ഞു."},{"number":12,"verse":"ഇങ്ങനെ അവള്‍ യഹോവയുടെ സന്നിധിയിൽ പ്രാര്‍ഥിച്ചുകൊണ്ടിരിക്കുമ്പോള്‍ ഏലി അവളുടെ വായ് സൂക്ഷിച്ചുനോക്കി."},{"number":13,"verse":"ഹന്നാ ഹൃദയംകൊണ്ട് സംസാരിച്ചതിനാൽ അവളുടെ അധരം അനങ്ങിയതല്ലാതെ ശബ്ദം കേള്‍പ്പാനില്ലായിരുന്നു; ആകയാൽ അവള്‍ക്കു ലഹരി പിടിച്ചിരിക്കുന്നു എന്ന് ഏലിക്കു തോന്നിപ്പോയി."},{"number":14,"verse":"ഏലി അവളോട്: നീ എത്രത്തോളം ലഹരി പിടിച്ചിരിക്കും? നിന്‍റെ വീഞ്ഞ് ഇറങ്ങട്ടെ എന്നു പറഞ്ഞു."},{"number":15,"verse":"അതിനു ഹന്നാ ഉത്തരം പറഞ്ഞത്: അങ്ങനെയല്ല, യജമാനനേ; ഞാന്‍ മനോവ്യസനമുള്ളൊരു സ്ത്രീ; ഞാന്‍ വീഞ്ഞോ മദ്യമോ കുടിച്ചിട്ടില്ല; യഹോവയുടെ സന്നിധിയിൽ എന്‍റെ ഹൃദയം പകരുകയത്രേ ചെയ്തത്."},{"number":16,"verse":"അടിയനെ ഒരു നീചസ്ത്രീയായി വിചാരിക്കരുതേ; അടിയന്‍ സങ്കടത്തിന്‍റെയും വ്യസനത്തിന്‍റെയും ആധിക്യംകൊണ്ടാകുന്നു സംസാരിച്ചത്."},{"number":17,"verse":"അതിന് ഏലി: സമാധാനത്തോടെ പൊയ്ക്കൊള്‍ക; യിസ്രായേലിന്‍റെ ദൈവത്തോടു നീ കഴിച്ച അപേക്ഷ അവന്‍ നിനക്കു നല്കുമാറാകട്ടെ എന്ന് ഉത്തരം പറഞ്ഞു."},{"number":18,"verse":"അടിയനു തൃക്കണ്ണിൽ കൃപ ലഭിക്കുമാറാകട്ടെ എന്നു പറഞ്ഞു സ്ത്രീ തന്‍റെ വഴിക്കു പോയി ഭക്ഷണം കഴിച്ചു; അവളുടെ മുഖം പിന്നെ വാടിയതുമില്ല."},{"number":19,"verse":"അനന്തരം അവര്‍ അതികാലത്ത് എഴുന്നേറ്റ് യഹോവയുടെ സന്നിധിയിൽ നമസ്കരിച്ചശേഷം രാമായിൽ തങ്ങളുടെ വീട്ടിലേക്കു പോയി. എന്നാൽ എല്ക്കാനാ തന്‍റെ ഭാര്യയായ ഹന്നായെ പരിഗ്രഹിച്ചു; യഹോവ അവളെ ഓര്‍ത്തു."},{"number":20,"verse":"ഒരു ആണ്ടു കഴിഞ്ഞിട്ട് ഹന്നാ ഗര്‍ഭം ധരിച്ച് ഒരു മകനെ പ്രസവിച്ചു; ഞാന്‍ അവനെ യഹോവയോട് അപേക്ഷിച്ചുവാങ്ങി എന്നു പറഞ്ഞ് അവന് ശമൂവേൽ എന്നു പേരിട്ടു."},{"number":21,"verse":"പിന്നെ എല്ക്കാനാ എന്ന പുരുഷനും അവന്‍റെ കുടുംബമൊക്കെയും യഹോവയ്ക്കു വര്‍ഷാന്തരയാഗവും നേര്‍ച്ചയും കഴിപ്പാന്‍ പോയി."},{"number":22,"verse":"എന്നാൽ ഹന്നാ കൂടെ പോയില്ല; അവള്‍ ഭര്‍ത്താവിനോട്: ശിശുവിന്‍റെ മുലകുടി മാറട്ടെ; പിന്നെ അവന്‍ യഹോവയുടെ സന്നിധിയിൽ ചെന്ന് അവിടെ എന്നും പാര്‍ക്കേണ്ടതിന് ഞാന്‍ അവനെയും കൊണ്ടുപോരാം എന്നു പറഞ്ഞു."},{"number":23,"verse":"അവളുടെ ഭര്‍ത്താവായ എല്ക്കാനാ അവളോട്: നിന്‍റെ ഇഷ്ടംപോലെയാകട്ടെ; അവന്‍റെ മുലകുടി മാറുംവരെ താമസിക്ക; യഹോവ തന്‍റെ വചനം നിവര്‍ത്തിക്കുമാറാകട്ടെ എന്നു പറഞ്ഞു. അങ്ങനെ അവള്‍ വീട്ടിൽ താമസിച്ച് മുലകുടി മാറുംവരെ മകനു മുലകൊടുത്തു."},{"number":24,"verse":"അവനു മുലകുടി മാറിയശേഷം അവള്‍ മൂന്നു വയസ്സു പ്രായമുള്ള ഒരു കാളയും ഒരു പറ മാവും ഒരു തുരുത്തി വീഞ്ഞുമായി അവനെ ശീലോവിൽ യഹോവയുടെ ആലയത്തിലേക്കു കൊണ്ടുചെന്നു: ബാലനോ ചെറുപ്പമായിരുന്നു."},{"number":25,"verse":"അവര്‍ കാളയെ അറുത്തിട്ട് ബാലനെ ഏലിയുടെ അടുക്കൽ കൊണ്ടുചെന്നു."},{"number":26,"verse":"അവള്‍ അവനോടു പറഞ്ഞത്: യജമാനനേ; യജമാനനാണ, യഹോവയോടു പ്രാര്‍ഥിച്ചുകൊണ്ട് ഇവിടെ സമീപത്തു നിന്നിരുന്ന സ്ത്രീ ഞാന്‍ ആകുന്നു."},{"number":27,"verse":"ഈ ബാലനായിട്ടു ഞാന്‍ പ്രാര്‍ഥിച്ചു; ഞാന്‍ യഹോവയോടു കഴിച്ച അപേക്ഷ യഹോവ എനിക്കു നല്കിയിരിക്കുന്നു."},{"number":28,"verse":"അതുകൊണ്ട് ഞാന്‍ അവനെ യഹോവയ്ക്കു നിവേദിച്ചിരിക്കുന്നു; അവന്‍ ജീവപര്യന്തം യഹോവയ്ക്കു നിവേദിതനായിരിക്കും. അവര്‍ അവിടെ യഹോവയെ നമസ്കരിച്ചു."}]}