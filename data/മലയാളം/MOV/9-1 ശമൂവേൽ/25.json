{"bibleAbbr":"MOV","bookName":"1 ശമൂവേൽ","bookEnglishName":"1 Samuel","chapterNumber":25,"verses":[{"number":1,"verse":"ശമൂവേൽ മരിച്ചു; യിസ്രായേലൊക്കെയും ഒരുമിച്ചുകൂടി അവനെക്കുറിച്ചു വിലപിച്ചു, രാമായിൽ അവന്‍റെ വീട്ടിനരികെ അവനെ അടക്കംചെയ്തു. ദാവീദ് പുറപ്പെട്ട് പാരാന്‍ മരുഭൂമിയിൽ പോയി പാര്‍ത്തു."},{"number":2,"verse":"കര്‍മ്മേലിൽ വ്യാപാരമുള്ള ഒരു മാവോന്യന്‍ ഉണ്ടായിരുന്നു; അവന്‍ മഹാധനികനായിരുന്നു; അവനു മൂവായിരം ചെമ്മരിയാടും ആയിരം കോലാടും ഉണ്ടായിരുന്നു; അവനു കര്‍മ്മേലിൽ ആടുകളെ രോമം കത്രിക്കുന്ന അടിയന്തിരം ഉണ്ടായിരുന്നു."},{"number":3,"verse":"അവനു നാബാൽ എന്നും അവന്‍റെ ഭാര്യക്ക് അബീഗയിൽ എന്നും പേര്‍. അവള്‍ നല്ല വിവേകമുള്ളവളും സുന്ദരിയും അവനോ നിഷ്ഠുരനും ദുഷ്കര്‍മിയും ആയിരുന്നു. അവന്‍ കാലേബ് വംശക്കാരന്‍ ആയിരുന്നു."},{"number":4,"verse":"നാബാലിന് ആടുകളെ രോമം കത്രിക്കുന്ന അടിയന്തിരം ഉണ്ടെന്ന് ദാവീദ് മരുഭൂമിയിൽ കേട്ടു."},{"number":5,"verse":"ദാവീദ് പത്തു ബാല്യക്കാരെ അയച്ചു, അവരോടു പറഞ്ഞത്: നിങ്ങള്‍ കര്‍മ്മേലിൽ നാബാലിന്‍റെ അടുക്കൽ ചെന്ന് എന്‍റെ പേരിൽ അവന് വന്ദനം ചൊല്ലി:"},{"number":6,"verse":"നന്നായിരിക്കട്ടെ; നിനക്കും നിന്‍റെ ഭവനത്തിനും നന്നായിരിക്കട്ടെ; നിനക്കുള്ള സകലത്തിനും നന്നായിരിക്കട്ടെ."},{"number":7,"verse":"നിനക്ക് ആടുകളെ രോമം കത്രിക്കുന്ന അടിയന്തിരം ഉണ്ടെന്നു ഞാന്‍ കേട്ടിരിക്കുന്നു. നിന്‍റെ ഇടയന്മാര്‍ ഞങ്ങളോടുകൂടെ ഇരുന്നപ്പോള്‍ ഞങ്ങള്‍ അവരെ ഉപദ്രവിച്ചില്ല; അവര്‍ കര്‍മ്മേലിൽ ഇരുന്ന കാലത്തൊക്കെയും അവര്‍ക്ക് ഒന്നും കാണാതെ പോയതുമില്ല."},{"number":8,"verse":"നിന്‍റെ ബാല്യക്കാരോടു ചോദിച്ചാൽ അവരും നിന്നോടു പറയും; അതുകൊണ്ട് ഈ ബാല്യക്കാരോടു ദയ തോന്നേണം; നല്ല നാളിലല്ലോ ഞങ്ങള്‍ വന്നിരിക്കുന്നത്; നിന്‍റെ കൈയിൽ വരുന്നത് അടിയങ്ങള്‍ക്കും നിന്‍റെ മകനായ ദാവീദിനും തരേണമേ എന്ന് അവനോടു പറവിന്‍."},{"number":9,"verse":"ദാവീദിന്‍റെ ബാല്യക്കാര്‍ ചെന്ന് നാബാലിനോട് ഈ വാക്കുകളെല്ലാം ദാവീദിന്‍റെ പേരിൽ അറിയിച്ച് കാത്തുനിന്നു."},{"number":10,"verse":"നാബാൽ ദാവീദിന്‍റെ ഭൃത്യന്മാരോട്: ദാവീദ് ആര്‍? യിശ്ശായിയുടെ മകന്‍ ആര്‍? യജമാനന്മാരെ വിട്ടുപൊയ്ക്കളയുന്ന ദാസന്മാര്‍ ഇക്കാലത്ത് വളരെ ഉണ്ട്."},{"number":11,"verse":"ഞാന്‍ എന്‍റെ അപ്പവും വെള്ളവും എന്‍റെ ആടുകളെ രോമം കത്രിക്കുന്നവര്‍ക്കായി ഒരുക്കിയ മാംസവും എടുത്ത് എവിടത്തുകാര്‍ എന്ന് അറിയാത്തവര്‍ക്കു കൊടുക്കുമോ എന്ന് ഉത്തരം പറഞ്ഞു."},{"number":12,"verse":"ദാവീദിന്‍റെ ബാല്യക്കാര്‍ മടങ്ങിവന്ന് വിവരമൊക്കെയും അവനോട് അറിയിച്ചു."},{"number":13,"verse":"അപ്പോള്‍ ദാവീദ് തന്‍റെ ആളുകളോട്: എല്ലാവരും വാള്‍ അരയ്ക്കു കെട്ടിക്കൊള്‍വിന്‍ എന്നു പറഞ്ഞു. അവര്‍ എല്ലാവരും വാള്‍ അരയ്ക്കു കെട്ടി; ദാവീദും വാള്‍ അരയ്ക്കു കെട്ടി; ഏകദേശം നാനൂറു പേര്‍ ദാവീദിന്‍റെ പിന്നാലെ പുറപ്പെട്ടുപോയി; ഇരുനൂറു പേര്‍ സാമാനങ്ങളുടെ അടുക്കൽ പാര്‍ത്തു."},{"number":14,"verse":"എന്നാൽ ബാല്യക്കാരിൽ ഒരുത്തന്‍ നാബാലിന്‍റെ ഭാര്യയായ അബീഗയിലിനോടു പറഞ്ഞതെന്തെന്നാൽ: ദാവീദ് നമ്മുടെ യജമാനനു വന്ദനം ചൊല്ലുവാന്‍ മരുഭൂമിയിൽനിന്നു ദൂതന്മാരെ അയച്ചു; അവനോ അവരെ ശകാരിച്ച് അയച്ചു."},{"number":15,"verse":"എന്നാൽ ആ പുരുഷന്മാര്‍ ഞങ്ങള്‍ക്ക് ഏറ്റവും ഉപകാരമുള്ളവരായിരുന്നു; ഞങ്ങള്‍ വയലിൽ അവരുമായി സഹവാസം ചെയ്തിരുന്ന കാലത്തൊരിക്കലും അവര്‍ ഞങ്ങളെ ഉപദ്രവിച്ചില്ല; ഞങ്ങള്‍ക്ക് ഒന്നും കാണാതെ പോയതുമില്ല."},{"number":16,"verse":"ഞങ്ങള്‍ ആടുകളെ മേയിച്ചുകൊണ്ട് അവരോടുകൂടെ ആയിരുന്നപ്പോഴൊക്കെയും രാവും പകലും അവര്‍ ഞങ്ങള്‍ക്ക് ഒരു മതിൽ ആയിരുന്നു."},{"number":17,"verse":"ആകയാൽ ഇപ്പോള്‍ ചെയ്യേണ്ടത് എന്തെന്ന് ആലോചിച്ചുനോക്കേണം; നമ്മുടെ യജമാനനും അവന്‍റെ സകല ഭവനത്തിനും ദോഷം നിര്‍ണയിച്ചുപോയിരിക്കുന്നു; അവനോ ദുസ്സ്വഭാവിയാകകൊണ്ട് അവനോട് ആര്‍ക്കും ഒന്നും മിണ്ടിക്കൂടാ."},{"number":18,"verse":"ഉടനെ അബീഗയിൽ ഇരുനൂറ് അപ്പവും രണ്ടു തുരുത്തി വീഞ്ഞും പാകം ചെയ്ത അഞ്ച് ആടും അഞ്ചു പറ മലരും നൂറ് ഉണക്കമുന്തിരിക്കുലയും ഇരുനൂറ് അത്തിയടയും എടുത്ത് കഴുതപ്പുറത്തു കയററി"},{"number":19,"verse":"ബാല്യക്കാരോട്: നിങ്ങള്‍ എനിക്കു മുമ്പായി പോകുവിന്‍; ഞാന്‍ ഇതാ, പിന്നാലെ വരുന്നു എന്നുപറഞ്ഞു. തന്‍റെ ഭര്‍ത്താവായ നാബാലിനോട് അവള്‍ ഒന്നും അറിയിച്ചില്ലതാനും."},{"number":20,"verse":"അവള്‍ കഴുതപ്പുറത്തു കയറി മലയുടെ മറവിൽക്കൂടി ഇറങ്ങിച്ചെല്ലുമ്പോള്‍ ഇതാ, ദാവീദും അവന്‍റെ ആളുകളും അവളുടെ നേരേ വരുന്നു; അവള്‍ അവരെ എതിരേറ്റു."},{"number":21,"verse":"എന്നാൽ ദാവീദ്: മരുഭൂമിയിൽ അവന് ഉണ്ടായിരുന്നതൊക്കെയും ഞാന്‍ വെറുതെയല്ലോ കാത്തത്; അവന്‍റെ വക ഒന്നും കാണാതെ പോയതുമില്ല; അവനോ നന്മയ്ക്കു പകരം എനിക്ക് തിന്മ ചെയ്തു."},{"number":22,"verse":"അവനുള്ള സകലത്തിലും പുരുഷപ്രജയായ ഒന്നിനെയെങ്കിലും പുലരുംവരെ ഞാന്‍ ജീവനോടെ വച്ചേച്ചാൽ ദൈവം ദാവീദിന്‍റെ ശത്രുക്കള്‍ക്ക് തക്കവണ്ണവും അധികവും ചെയ്യട്ടെ എന്നു പറഞ്ഞിരുന്നു."},{"number":23,"verse":"അബീഗയിൽ ദാവീദിനെ കണ്ടപ്പോള്‍ ക്ഷണത്തിൽ കഴുതപ്പുറത്തുനിന്ന് ഇറങ്ങി ദാവീദിന്‍റെ മുമ്പിൽ സാഷ്ടാംഗം വീണു നമസ്കരിച്ചു."},{"number":24,"verse":"അവള്‍ അവന്‍റെ കാല്ക്കൽ വീണു പറഞ്ഞത്: യജമാനനേ, കുറ്റം എന്‍റെമേൽ ഇരിക്കട്ടെ; അടിയന്‍ ഒന്നു ബോധിപ്പിച്ചുകൊള്ളട്ടെ; അടിയന്‍റെ വാക്കുകളെ കേള്‍ക്കേണമേ."},{"number":25,"verse":"ദുസ്സ്വഭാവിയായ ഈ നാബാലിനെ യജമാനന്‍ ഗണ്യമാക്കരുതേ; അവന്‍ തന്‍റെ പേര്‍പോലെതന്നെ ആകുന്നു; നാബാൽ എന്നല്ലോ അവന്‍റെ പേര്‍; ഭോഷത്തം അത്രേ അവന്‍റെ പക്കൽ ഉള്ളത്. അടിയനോ, യജമാനന്‍ അയച്ച ബാല്യക്കാരെ കണ്ടിരുന്നില്ല."},{"number":26,"verse":"ആകയാൽ യജമാനനേ, യഹോവയാണ, നിന്നാണ, രക്തപാതകവും സ്വന്തകൈയാൽ പ്രതികാരവും ചെയ്യാതവണ്ണം യഹോവ നിന്നെ തടുത്തിരിക്കുന്നു; നിന്‍റെ ശത്രുക്കളും യജമാനനു ദോഷം വിചാരിക്കുന്നവരും നാബാലിനെപ്പോലെ ആകട്ടെ."},{"number":27,"verse":"ഇപ്പോള്‍ യജമാനന്‍റെ അടുക്കൽ അടിയന്‍ കൊണ്ടുവന്നിരിക്കുന്ന ഈ കാഴ്ച യജമാനന്‍റെ പരിചാരകരായ ബാല്യക്കാര്‍ക്ക് ഇരിക്കട്ടെ."},{"number":28,"verse":"അടിയന്‍റെ കുറ്റം ക്ഷമിക്കേണമേ; യഹോവ യജമാനന് സ്ഥിരമായൊരു ഭവനം പണിയും; യഹോവയുടെ യുദ്ധങ്ങളെയല്ലോ യജമാനന്‍ നടത്തുന്നത്. ആയുഷ്കാലത്തൊരിക്കലും നിന്നിൽ ദോഷം കാണുകയില്ല."},{"number":29,"verse":"മനുഷ്യന്‍ നിന്നെ പിന്തുടര്‍ന്ന് നിനക്കു ജീവഹാനി വരുത്തുവാന്‍ എഴുന്നേറ്റാലും യജമാനന്‍റെ പ്രാണന്‍ നിന്‍റെ ദൈവമായ യഹോവയുടെ പക്കൽ ജീവഭാണ്ഡത്തിൽ കെട്ടപ്പെട്ടിരിക്കും; നിന്‍റെ ശത്രുക്കളുടെ പ്രാണങ്ങളെയോ അവന്‍ കവിണയുടെ തടത്തിൽനിന്ന് എന്നപോലെ എറിഞ്ഞുകളയും."},{"number":30,"verse":"എന്നാൽ യഹോവ യജമാനന് വാഗ്ദാനം ചെയ്തിരിക്കുന്ന എല്ലാ നന്മയും നിവര്‍ത്തിച്ചുതന്ന് നിന്നെ യിസ്രായേലിനു പ്രഭുവാക്കി വയ്ക്കുമ്പോള്‍"},{"number":31,"verse":"അകാരണമായി രക്തം ചിന്നുകയും യജമാനന്‍ താന്‍ തന്നെ പ്രതികാരം നടത്തുകയും ചെയ്തുപോയി എന്നുള്ള ചഞ്ചലവും മനോവ്യഥയും യജമാനന് ഉണ്ടാകയില്ല; എന്നാൽ യഹോവ യജമാനനു നന്മ ചെയ്യുമ്പോള്‍ അടിയനെയും ഓര്‍ത്തുകൊള്ളേണമേ."},{"number":32,"verse":"ദാവീദ് അബീഗയിലിനോടു പറഞ്ഞത്: എന്നെ എതിരേല്പാന്‍ നിന്നെ ഇന്ന് അയച്ചിരിക്കുന്ന യിസ്രായേലിന്‍റെ ദൈവമായ യഹോവയ്ക്കു സ്തോത്രം."},{"number":33,"verse":"നിന്‍റെ വിവേകം സ്തുത്യം; രക്തപാതകവും സ്വന്തകൈയാൽ പ്രതികാരവും ചെയ്യാതവണ്ണം എന്നെ ഇന്നു തടുത്തിരിക്കുന്ന നീയും അനുഗ്രഹിക്കപ്പെട്ടവള്‍."},{"number":34,"verse":"നിന്നോടു ദോഷം ചെയ്യാതവണ്ണം എന്നെ തടുത്തിരിക്കുന്ന യിസ്രായേലിന്‍റെ ദൈവമായ യഹോവയാണ, നീ ബദ്ധപ്പെട്ട് എന്നെ എതിരേറ്റു വന്നിരുന്നില്ലങ്കിൽ നേരം പുലരുമ്പോഴേക്കും പുരുഷപ്രജയൊന്നും നാബാലിനു ശേഷിക്കയില്ലായിരുന്നു."},{"number":35,"verse":"പിന്നെ അവള്‍ കൊണ്ടുവന്നത് ദാവീദ് അവളുടെ കൈയിൽനിന്നു വാങ്ങി അവളോട്: സമാധാനത്തോടെ വീട്ടിലേക്കു പോക; ഇതാ, ഞാന്‍ നിന്‍റെ വാക്ക് കേട്ട് നിന്‍റെ മുഖം ആദരിച്ചിരിക്കുന്നു എന്നു പറഞ്ഞു."},{"number":36,"verse":"അബീഗയിൽ നാബാലിന്‍റെ അടുക്കൽ എത്തിയപ്പോള്‍ അവന്‍ തന്‍റെ വീട്ടിൽ രാജവിരുന്നുപോലെ ഒരു വിരുന്നു കഴിക്കുന്നതു കണ്ടു; നാബാലിന്‍റെ ഹൃദയം ആനന്ദത്തിലായി അവനു നന്നാ ലഹരി പിടിച്ചിരുന്നു; അതുകൊണ്ട് അവള്‍ നേരം വെളുക്കുംവരെ വിവരം ഒന്നും അവനെ അറിയിച്ചില്ല."},{"number":37,"verse":"എന്നാൽ രാവിലെ നാബാലിന്‍റെ വീഞ്ഞ് ഇറങ്ങിയശേഷം അവന്‍റെ ഭാര്യ അവനോടു വിവരം അറിയിച്ചപ്പോള്‍ അവന്‍റെ ഹൃദയം അവന്‍റെ ഉള്ളിൽ നിര്‍ജീവമായി അവന്‍ കല്ലിച്ചുപോയി."},{"number":38,"verse":"പത്തുദിവസം കഴിഞ്ഞശേഷം യഹോവ നാബാലിനെ ദണ്ഡിപ്പിച്ചു, അവന്‍ മരിച്ചുപോയി."},{"number":39,"verse":"നാബാൽ മരിച്ചു എന്നു ദാവീദ് കേട്ടപ്പോള്‍: എന്നെ നിന്ദിച്ച നിന്ദയ്ക്കായിട്ടു നാബാലിനോടു വ്യവഹരിക്കയും തന്‍റെ ദാസനെ തിന്മ ചെയ്യാതവണ്ണം തടുക്കയും ചെയ്ത യഹോവയ്ക്കു സ്തോത്രം. നാബാലിന്‍റെ ദുഷ്ടത യഹോവ അവന്‍റെ തലയിൽത്തന്നെ വരുത്തിയിരിക്കുന്നു എന്നു പറഞ്ഞു. പിന്നെ ദാവീദ് അബീഗയിലിനെ തനിക്കു ഭാര്യയായി പരിഗ്രഹിക്കേണ്ടതിന് അവളോടു സംസാരിപ്പാന്‍ ആളയച്ചു."},{"number":40,"verse":"ദാവീദിന്‍റെ ഭൃത്യന്മാര്‍ കര്‍മ്മേലിൽ അബീഗയിലിന്‍റെ അടുക്കൽ ചെന്ന് അവളോട്: നീ ദാവീദിനു ഭാര്യയായിത്തീരുവാന്‍ നിന്നെ കൊണ്ടുചെല്ലേണ്ടതിന് ഞങ്ങളെ അവന്‍ നിന്‍റെ അടുക്കൽ അയച്ചിരിക്കുന്നു എന്നു പറഞ്ഞു."},{"number":41,"verse":"അവള്‍ എഴുന്നേറ്റ് നിലംവരെ തലകുനിച്ചു: ഇതാ, അടിയന്‍ യജമാനന്‍റെ ദാസന്മാരുടെ കാലുകളെ കഴുകുന്ന ദാസി എന്നു പറഞ്ഞു."},{"number":42,"verse":"ഉടനെ അബീഗയിൽ എഴുന്നേറ്റ് തന്‍റെ പരിചാരകികളായ അഞ്ചു ബാല്യക്കാരത്തികളുമായി കഴുതപ്പുറത്തു കയറി ദാവീദിന്‍റെ ദൂതന്മാരോടുകൂടെ ചെന്ന് അവനു ഭാര്യയായിത്തീര്‍ന്നു."},{"number":43,"verse":"യിസ്രെയേലിൽനിന്ന് ദാവീദ് അഹീനോവമിനെയും കൊണ്ടുവന്നു; അവര്‍ ഇരുവരും അവന്‍റെ ഭാര്യമാരായിത്തീര്‍ന്നു."},{"number":44,"verse":"ശൗലോ തന്‍റെ മകളും ദാവീദിന്‍റെ ഭാര്യയുമായിരുന്ന മീഖളിനെ ഗല്ലീമ്യനായ ലയീശിന്‍റെ മകന്‍ ഫൽതിക്കു കൊടുത്തിരുന്നു."}]}