{"bibleAbbr":"MOV","bookName":"1 ശമൂവേൽ","bookEnglishName":"1 Samuel","chapterNumber":23,"verses":[{"number":1,"verse":"അനന്തരം ഫെലിസ്ത്യര്‍ കെയീലയുടെ നേരേ യുദ്ധം ചെയ്യുന്നു എന്നും അവര്‍ കളങ്ങളിൽ കവര്‍ച്ച ചെയ്യുന്നു എന്നും ദാവീദിന് അറിവുകിട്ടി."},{"number":2,"verse":"ദാവീദ് യഹോവയോട്: ഞാന്‍ ഈ ഫെലിസ്ത്യരെ ചെന്നു തോല്പിക്കേണമോ എന്നു ചോദിച്ചു. യഹോവ ദാവീദിനോട്: ചെന്ന് ഫെലിസ്ത്യരെ തോല്പിച്ച് കെയീലയെ രക്ഷിച്ചുകൊള്‍ക എന്നു കല്പിച്ചു."},{"number":3,"verse":"എന്നാൽ ദാവീദിന്‍റെ ആളുകള്‍ അവനോട്: നാം ഇവിടെ യെഹൂദായിൽതന്നെ ഭയപ്പെട്ടു പാര്‍ക്കുന്നുവല്ലോ; പിന്നെ കെയീലയിൽ ഫെലിസ്ത്യരുടെ സൈന്യത്തിന്‍റെ നേരേ എങ്ങനെ ചെല്ലും എന്നു പറഞ്ഞു."},{"number":4,"verse":"ദാവീദ് വീണ്ടും യഹോവയോടു ചോദിച്ചു. യഹോവ അവനോട്: എഴുന്നേറ്റ് കെയീലയിലേക്കു ചെല്ലുക; ഞാന്‍ ഫെലിസ്ത്യരെ നിന്‍റെ കൈയിൽ ഏല്പിക്കുമെന്ന് അരുളിച്ചെയ്തു."},{"number":5,"verse":"അങ്ങനെ ദാവീദും അവന്‍റെ ആളുകളും കെയീലയിലേക്കു പോയി ഫെലിസ്ത്യരോടു പൊരുതി അവരുടെ ആടുമാടുകളെ അപഹരിച്ച് അവരെ കഠിനമായി തോല്പിച്ച് കെയീലാനിവാസികളെ രക്ഷിച്ചു."},{"number":6,"verse":"അഹീമേലെക്കിന്‍റെ മകനായ അബ്യാഥാര്‍ കെയീലയിൽ ദാവീദിന്‍റെ അടുക്കൽ ഓടിവന്നപ്പോള്‍ കൈവശം ഏഫോദ്കൂടെ കൊണ്ടുവന്നിരുന്നു."},{"number":7,"verse":"ദാവീദ് കെയീലയിൽ വന്നിരിക്കുന്നു എന്ന് ശൗലിന് അറിവുകിട്ടി; ദൈവം അവനെ എന്‍റെ കൈയിൽ ഏല്പിച്ചിരിക്കുന്നു; വാതിലും ഓടാമ്പലും ഉള്ള പട്ടണത്തിൽ കടന്നിരിക്കകൊണ്ട് അവന്‍ കുടുങ്ങിയിരിക്കുന്നു എന്ന് ശൗൽ പറഞ്ഞു."},{"number":8,"verse":"പിന്നെ ശൗൽ ദാവീദിനെയും അവന്‍റെ ആളുകളെയും വളയേണ്ടതിന് കെയീലയിലേക്കു പോകുവാന്‍ സകല ജനത്തെയും യുദ്ധത്തിനു വിളിച്ചുകൂട്ടി."},{"number":9,"verse":"ശൗൽ തന്‍റെ നേരേ ദോഷം ആലോചിക്കുന്നു എന്നു ദാവീദ് അറിഞ്ഞപ്പോള്‍ പുരോഹിതനായ അബ്യാഥാരിനോട്: ഏഫോദ് ഇവിടെ കൊണ്ടുവരിക എന്നു പറഞ്ഞു."},{"number":10,"verse":"പിന്നെ ദാവീദ്: യിസ്രായേലിന്‍റെ ദൈവമായ യഹോവേ, ശൗൽ കെയീലയിലേക്കു വന്ന് എന്‍റെ നിമിത്തം ഈ പട്ടണം നശിപ്പിപ്പാന്‍ പോകുന്നു എന്ന് അടിയന്‍ കേട്ടിരിക്കുന്നു."},{"number":11,"verse":"കെയീലാപൗരന്മാര്‍ എന്നെ അവന്‍റെ കൈയിൽ ഏല്പിച്ചുകൊടുക്കുമോ? അടിയന്‍ കേട്ടിരിക്കുന്നതുപോലെ ശൗൽ വരുമോ? യിസ്രായേലിന്‍റെ ദൈവമായ യഹോവേ, അടിയനെ അറിയിക്കേണമേ എന്നു പറഞ്ഞു. അവന്‍ വരും എന്ന് യഹോവ അരുളിച്ചെയ്തു."},{"number":12,"verse":"ദാവീദ് പിന്നെയും: കെയീലാപൗരന്മാര്‍ എന്നെയും എന്‍റെ ആളുകളെയും ശൗലിന്‍റെ കൈയിൽ ഏല്പിച്ചുകൊടുക്കുമോ എന്നു ചോദിച്ചു. അവര്‍ ഏല്പിച്ചുകൊടുക്കും എന്ന് യഹോവ അരുളിച്ചെയ്തു."},{"number":13,"verse":"അപ്പോള്‍ ദാവീദും അറുനൂറു പേരോളം ഉള്ള അവന്‍റെ ആളുകളും കെയീലയെ വിട്ടു പുറപ്പെട്ട് തരം കണ്ടേടത്തു സഞ്ചരിച്ചു. ദാവീദ് കെയീല വിട്ട് ഓടിപ്പോയി എന്ന് ശൗൽ അറിഞ്ഞപ്പോള്‍ അവന്‍ യാത്ര നിര്‍ത്തിവച്ചു."},{"number":14,"verse":"ദാവീദ് മരുഭൂമിയിലെ ദുര്‍ഗങ്ങളിൽ താമസിച്ചു. സീഫ്മരുഭൂമിയിലെ മലനാട്ടിൽ പാര്‍ത്തു; ഇക്കാലത്തൊക്കെയും ശൗൽ അവനെ തിരഞ്ഞുകൊണ്ടിരുന്നു; എങ്കിലും ദൈവം അവനെ അവന്‍റെ കൈയിൽ ഏല്പിച്ചില്ല."},{"number":15,"verse":"തന്‍റെ ജീവനെ തേടി ശൗൽ പുറപ്പെട്ടിരിക്കുന്നു എന്നു ദാവീദ് കണ്ടു; അന്നു ദാവീദ് സീഫ്മരുഭൂമിയിലെ ഒരു കാട്ടിൽ ആയിരുന്നു."},{"number":16,"verse":"അനന്തരം ശൗലിന്‍റെ മകനായ യോനാഥാന്‍ പുറപ്പെട്ട് ആ കാട്ടിൽ ദാവീദിന്‍റെ അടുക്കൽ ചെന്ന് അവനെ ദൈവത്തിൽ ധൈര്യപ്പെടുത്തി അവനോട്: ഭയപ്പെടേണ്ടാ,"},{"number":17,"verse":"എന്‍റെ അപ്പനായ ശൗലിന് നിന്നെ പിടികിട്ടുകയില്ല; നീ യിസ്രായേലിനു രാജാവാകും; അന്നു ഞാന്‍ നിനക്കു രണ്ടാമനും ആയിരിക്കും; അത് എന്‍റെ അപ്പനായ ശൗലും അറിയുന്നു എന്നു പറഞ്ഞു."},{"number":18,"verse":"ഇങ്ങനെ അവര്‍ തമ്മിൽ യഹോവയുടെ സന്നിധിയിൽ ഉടമ്പടി ചെയ്തു; ദാവീദ് കാട്ടിൽ താമസിക്കയും യോനാഥാന്‍ വീട്ടിലേക്കു പോകയും ചെയ്തു."},{"number":19,"verse":"അനന്തരം സീഫ്യര്‍ ഗിബെയയിൽ ശൗലിന്‍റെ അടുക്കൽ വന്നു: ദാവീദ് ഞങ്ങളുടെ സമീപം മരുഭൂമിക്ക് തെക്കുള്ള ഹഖീലമലയിലെ വനദുര്‍ഗങ്ങളിൽ ഒളിച്ചിരിക്കുന്നു."},{"number":20,"verse":"ആകയാൽ രാജാവേ, തിരുമനസ്സിലെ ആഗ്രഹംപോലെ വന്നുകൊള്ളേണം; അവനെ രാജാവിന്‍റെ കൈയിൽ ഏല്പിച്ചുതരുന്ന കാര്യം ഞങ്ങള്‍ ഏറ്റിരിക്കുന്നു എന്നു പറഞ്ഞു."},{"number":21,"verse":"അതിന് ശൗൽ പറഞ്ഞത്: നിങ്ങള്‍ക്ക് എന്നോടു മനസ്സലിവ് തോന്നിയിരിക്കകൊണ്ടു നിങ്ങള്‍ യഹോവയാൽ അനുഗ്രഹിക്കപ്പെട്ടവര്‍."},{"number":22,"verse":"നിങ്ങള്‍ പോയി ഇനിയും സൂക്ഷ്മമായി അന്വേഷിച്ച് അവന്‍റെ സഞ്ചാരം എവിടെയൊക്കെ ആകുന്നു എന്നും അവിടങ്ങളിൽ അവനെ കണ്ടവര്‍ ആരെല്ലാമെന്നും അറിഞ്ഞുകൊള്‍വിന്‍; അവന്‍ വലിയ ഉപായി ആകുന്നു എന്നു ഞാന്‍ കേട്ടിരിക്കുന്നു."},{"number":23,"verse":"ആകയാൽ അവന്‍ ഒളിച്ചിരിക്കുന്ന ഒളിവിടങ്ങളെല്ലാം കണ്ടറിഞ്ഞുവന്ന് സൂക്ഷ്മവിവരം എന്നെ അറിയിപ്പിന്‍; ഞാന്‍ നിങ്ങളോടുകൂടെ പോരും; അവന്‍ ദേശത്ത് എങ്ങാനും ഉണ്ടെന്നുവരികിൽ ഞാന്‍ അവനെ യെഹൂദാ സഹസ്രങ്ങളിലൊക്കെയും അന്വേഷിച്ചു പിടിക്കും."},{"number":24,"verse":"അങ്ങനെ അവര്‍ പുറപ്പെട്ട് ശൗലിനു മുമ്പേ സീഫിലേക്കു പോയി; എന്നാൽ ദാവീദും അവന്‍റെ ആളുകളും മരുഭൂമിയുടെ തെക്ക് അരാബായിലെ മാവോന്‍മരുവിൽ ആയിരുന്നു."},{"number":25,"verse":"ശൗലും അവന്‍റെ പടജ്ജനവും അവനെ തിരയുവാന്‍ പുറപ്പെട്ടു. അത് ദാവീദിന് അറിവു കിട്ടിയപ്പോള്‍ അവന്‍ മാവോന്‍മരുവിലെ സേലയിൽ ചെന്നു താമസിച്ചു."},{"number":26,"verse":"ശൗൽ അതു കേട്ടപ്പോള്‍ മാവോന്‍മരുവിൽ ദാവീദിനെ പിന്തുടര്‍ന്നു. ശൗൽ പര്‍വതത്തിന്‍റെ ഇപ്പുറത്തും ദാവീദും ആളുകളും പര്‍വതത്തിന്‍റെ അപ്പുറത്തുംകൂടി നടന്നു; ശൗലിനെ ഒഴിഞ്ഞുപോകുവാന്‍ ദാവീദ് ബദ്ധപ്പെട്ടു; ശൗലും പടജ്ജനവും ദാവീദിനെയും അവന്‍റെ ആളുകളെയും വളഞ്ഞുപിടിപ്പാന്‍ അടുത്തു."},{"number":27,"verse":"അപ്പോള്‍ ശൗലിന്‍റെ അടുക്കൽ ഒരു ദൂതന്‍ വന്നു: ക്ഷണം വരേണം; ഫെലിസ്ത്യര്‍ ദേശത്തെ ആക്രമിച്ചിരിക്കുന്നു എന്നു പറഞ്ഞു."},{"number":28,"verse":"ഉടനെ ശൗൽ ദാവീദിനെ പിന്തുടരുന്നതു വിട്ട് ഫെലിസ്ത്യരുടെ നേരേ പോയി; ആകയാൽ ആ സ്ഥലത്തിനു സേല-ഹമ്മാഹ്ലെക്കോത്ത് എന്നു പേരായി."},{"number":29,"verse":"ദാവീദോ അവിടം വിട്ട് കയറിപ്പോയി ഏന്‍-ഗെദിയിലെ ദുര്‍ഗങ്ങളിൽ ചെന്നു പാര്‍ത്തു."}]}