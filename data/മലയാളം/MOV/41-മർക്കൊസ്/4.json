{"bibleAbbr":"MOV","bookName":"മർക്കൊസ്","bookEnglishName":"Mark","chapterNumber":4,"verses":[{"number":1,"verse":"അവന്‍ പിന്നെയും കടല്ക്കരെവച്ച് ഉപദേശിപ്പാന്‍ തുടങ്ങി. അപ്പോള്‍ ഏറ്റവും വലിയ പുരുഷാരം അവന്‍റെ അടുക്കല്‍ വന്നു കൂടുകകൊണ്ട് അവന്‍ പടകില്‍ കയറി കടലില്‍ ഇരുന്നു; പുരുഷാരം ഒക്കെയും കടലരികെ കരയില്‍ ആയിരുന്നു."},{"number":2,"verse":"അവന്‍ ഉപമകളാല്‍ അവരെ പലതും ഉപദേശിച്ചു, ഉപദേശത്തില്‍ അവരോടു പറഞ്ഞത്: കേള്‍പ്പിന്‍;"},{"number":3,"verse":"വിതയ്ക്കുന്നവന്‍ വിതപ്പാന്‍ പുറപ്പെട്ടു."},{"number":4,"verse":"വിതയ്ക്കുമ്പോള്‍ ചിലതു വഴിയരികെ വീണു; പറവകള്‍ വന്ന് അതു തിന്നുകളഞ്ഞു."},{"number":5,"verse":"മറ്റു ചിലതു പാറസ്ഥലത്ത് ഏറെ മണ്ണില്ലാത്തേടത്തു വീണു; മണ്ണിനു താഴ്ച ഇല്ലായ്കയാല്‍ ക്ഷണത്തില്‍ മുളച്ചുവന്നു."},{"number":6,"verse":"സൂര്യന്‍ ഉദിച്ചാറെ ചൂടു തട്ടി, വേരില്ലായ്കകൊണ്ട് ഉണങ്ങിപ്പോയി."},{"number":7,"verse":"മറ്റു ചിലത് മുള്ളിനിടയില്‍ വീണു; മുള്ളു മുളച്ചു വളര്‍ന്ന് അതിനെ ഞെരുക്കിക്കളഞ്ഞു; അതു വിളഞ്ഞതുമില്ല."},{"number":8,"verse":"മറ്റു ചിലതു നല്ലമണ്ണില്‍ വീണിട്ടു മുളച്ചു വളര്‍ന്നു ഫലം കൊടുത്തു; മുപ്പതും അറുപതും നൂറും മേനി വിളഞ്ഞു."},{"number":9,"verse":"കേള്‍പ്പാന്‍ ചെവി ഉള്ളവന്‍ കേള്‍ക്കട്ടെ എന്നും അവന്‍ പറഞ്ഞു."},{"number":10,"verse":"അനന്തരം അവന്‍ തനിച്ചിരിക്കുമ്പോള്‍ അവനോടുകൂടെയുള്ളവര്‍ പന്തിരുവരുമായി ആ ഉപമകളെക്കുറിച്ചു ചോദിച്ചു."},{"number":11,"verse":"അവരോട് അവന്‍ പറഞ്ഞത്: ദൈവരാജ്യത്തിന്‍റെ മര്‍മം നിങ്ങള്‍ക്കു നല്കപ്പെട്ടിരിക്കുന്നു; പുറത്തുള്ളവര്‍ക്കോ സകലവും ഉപമകളാല്‍ ലഭിക്കുന്നു."},{"number":12,"verse":"അവര്‍ മനം തിരിയാതെയും അവരോടു ക്ഷമിക്കാതെയും ഇരിക്കത്തക്കവണ്ണം അവര്‍ കണ്ടിട്ടും അറിയാതിരിപ്പാനും കേട്ടിട്ടും ഗ്രഹിക്കാതിരിപ്പാനും സംഗതിവരും."},{"number":13,"verse":"പിന്നെ അവന്‍ അവരോടു പറഞ്ഞത്: ഈ ഉപമ ഗ്രഹിക്കുന്നില്ലയോ? പിന്നെ മറ്റ് ഉപമകള്‍ ഒക്കെയും എങ്ങനെ ഗ്രഹിക്കും?"},{"number":14,"verse":"വിതയ്ക്കുന്നവന്‍ വചനം വിതയ്ക്കുന്നു."},{"number":15,"verse":"വചനം വിതച്ചിട്ടു വഴിയരികെ വീണത്, കേട്ട ഉടനെ സാത്താന്‍ വന്നു ഹൃദയങ്ങളില്‍ വിതയ്ക്കപ്പെട്ട വചനം എടുത്തുകളയുന്നതാകുന്നു."},{"number":16,"verse":"അങ്ങനെതന്നെ പാറസ്ഥലത്തു വിതച്ചതു വചനം കേട്ട ഉടനെ സന്തോഷത്തോടെ കൈക്കൊള്ളുന്നവര്‍;"},{"number":17,"verse":"എങ്കിലും അവര്‍ ഉള്ളില്‍ വേരില്ലാതെ ക്ഷണികന്മാര്‍ ആകുന്നു; വചനം നിമിത്തം ഉപദ്രവമോ പീഡയോ ഉണ്ടായാല്‍ ക്ഷണത്തില്‍ ഇടറിപ്പോകുന്നു."},{"number":18,"verse":"മുള്ളിനിടയില്‍ വിതയ്ക്കപ്പെട്ടതോ വചനം കേട്ടിട്ട്"},{"number":19,"verse":"ഇഹലോകത്തിന്‍റെ ചിന്തകളും ധനത്തിന്‍റെ വഞ്ചനയും മറ്റു വിഷയമോഹങ്ങളും അകത്തു കടന്ന്, വചനത്തെ ഞെരുക്കി നിഷ്ഫലമാക്കി തീര്‍ക്കുന്നതാകുന്നു."},{"number":20,"verse":"നല്ല മണ്ണില്‍ വിതയ്ക്കപ്പെട്ടതോ വചനം കേള്‍ക്കയും അംഗീകരിക്കയും ചെയ്യുന്നവര്‍ തന്നെ; അവര്‍ മുപ്പതും അറുപതും നൂറും മേനി വിളയുന്നു."},{"number":21,"verse":"പിന്നെ അവന്‍ അവരോടു പറഞ്ഞത്: വിളക്കു കത്തിച്ചു പറയിന്‍കീഴിലോ കട്ടില്ക്കീഴിലോ വയ്ക്കുമാറുണ്ടോ? വിളക്കുതണ്ടിന്മേലല്ലയോ വയ്ക്കുന്നത്?"},{"number":22,"verse":"വെളിപ്പെടുവാനുള്ളതല്ലാതെ ഗൂഢമായത് ഒന്നും ഇല്ല; വെളിച്ചത്തു വരുവാനുള്ളതല്ലാതെ മറവായത് ഒന്നും ഇല്ല."},{"number":23,"verse":"കേള്‍പ്പാന്‍ ചെവി ഉള്ളവന്‍ കേള്‍ക്കട്ടെ."},{"number":24,"verse":"നിങ്ങള്‍ കേള്‍ക്കുന്നത് എന്ത് എന്നു സൂക്ഷിച്ചുകൊള്‍വിന്‍; നിങ്ങള്‍ അളക്കുന്ന അളവുകൊണ്ടു നിങ്ങള്‍ക്കും അളന്നുകിട്ടും; അധികമായും കിട്ടും."},{"number":25,"verse":"ഉള്ളവനു കൊടുക്കും; ഇല്ലാത്തവനോടോ ഉള്ളതുംകൂടെ എടുത്തുകളയും എന്നും അവന്‍ അവരോടു പറഞ്ഞു."},{"number":26,"verse":"പിന്നെ അവന്‍ പറഞ്ഞത്: ദൈവരാജ്യം ഒരു മനുഷ്യന്‍ മണ്ണില്‍ വിത്ത് എറിഞ്ഞശേഷം"},{"number":27,"verse":"രാവും പകലും ഉറങ്ങിയും എഴുന്നേറ്റും ഇരിക്കെ അവന്‍ അറിയാതെ വിത്തു മുളച്ചു വളരുന്നതുപോലെ ആകുന്നു."},{"number":28,"verse":"ഭൂമി സ്വയമായി മുമ്പേ ഞാറും പിന്നെ കതിരും പിന്നെ കതിരില്‍ നിറഞ്ഞ മണിയും ഇങ്ങനെ വിളയുന്നു."},{"number":29,"verse":"ധാന്യം വിളയുമ്പോള്‍ കൊയ്ത്തായതുകൊണ്ട് അവന്‍ ഉടനെ അരിവാള്‍ വയ്ക്കുന്നു."},{"number":30,"verse":"പിന്നെ അവന്‍ പറഞ്ഞത്: ദൈവരാജ്യത്തെ എങ്ങനെ ഉപമിക്കേണ്ടൂ? ഏത് ഉപമയാല്‍ അതിനെ വര്‍ണിക്കേണ്ടൂ?"},{"number":31,"verse":"അതു കടുകുമണിയോടു സദൃശം; അതിനെ മണ്ണില്‍ വിതയ്ക്കുമ്പോള്‍ ഭൂമിയിലെ എല്ലാ വിത്തിലും ചെറിയത്."},{"number":32,"verse":"എങ്കിലും വിതച്ചശേഷം വളര്‍ന്ന്, സകല സസ്യങ്ങളിലും വലുതായിത്തീര്‍ന്ന്, ആകാശത്തിലെ പക്ഷികള്‍ അതിന്‍റെ നിഴലില്‍ വസിപ്പാന്‍ തക്കവണ്ണം വലുതായ കൊമ്പുകളെ വിടുന്നു."},{"number":33,"verse":"അവന്‍ ഇങ്ങനെ പല ഉപമകളാല്‍ അവര്‍ക്കു കേള്‍പ്പാന്‍ കഴിയുംപോലെ അവരോടു വചനം പറഞ്ഞുപോന്നു."},{"number":34,"verse":"ഉപമ കൂടാതെ അവരോട് ഒന്നും പറഞ്ഞതുമില്ല; തനിച്ചിരിക്കുമ്പോള്‍ അവന്‍ ശിഷ്യന്മാരോടു സകലവും വ്യാഖ്യാനിക്കും."},{"number":35,"verse":"അന്നു സന്ധ്യയായപ്പോള്‍: നാം അക്കരയ്ക്കു പോക എന്ന് അവന്‍ അവരോടു പറഞ്ഞു."},{"number":36,"verse":"അവര്‍ പുരുഷാരത്തെ വിട്ട്, താന്‍ പടകില്‍ ഇരുന്നപാടെ അവനെ കൊണ്ടുപോയി; മറ്റു ചെറുപടകുകളും കൂടെ ഉണ്ടായിരുന്നു;"},{"number":37,"verse":"അപ്പോള്‍ വലിയ ചുഴലിക്കാറ്റ് ഉണ്ടായി: പടകില്‍ തിര തള്ളിക്കയറുകകൊണ്ട് അതു മുങ്ങുമാറായി."},{"number":38,"verse":"അവന്‍ അമരത്തു തലയണവച്ച് ഉറങ്ങുകയായിരുന്നു; അവര്‍ അവനെ ഉണര്‍ത്തി: ഗുരോ, ഞങ്ങള്‍ നശിച്ചുപോകുന്നതില്‍ നിനക്കു വിചാരം ഇല്ലയോ എന്നു പറഞ്ഞു."},{"number":39,"verse":"അവന്‍ എഴുന്നേറ്റു കാറ്റിനെ ശാസിച്ചു, കടലിനോട്: അനങ്ങാതിരിക്ക, അടങ്ങുക എന്നു പറഞ്ഞു; കാറ്റ് അമര്‍ന്നു, വലിയ ശാന്തത ഉണ്ടായി."},{"number":40,"verse":"പിന്നെ അവന്‍ അവരോട്: നിങ്ങള്‍ ഇങ്ങനെ ഭീരുക്കള്‍ ആകുവാന്‍ എന്ത്? നിങ്ങള്‍ക്ക് ഇപ്പോഴും വിശ്വാസം ഇല്ലയോ എന്നു പറഞ്ഞു."},{"number":41,"verse":"അവര്‍ വളരെ ഭയപ്പെട്ടു: കാറ്റും കടലും കൂടെ ഇവനെ അനുസരിക്കുന്നുവല്ലോ; ഇവന്‍ ആര്‍ എന്നു തമ്മില്‍ പറഞ്ഞു."}]}