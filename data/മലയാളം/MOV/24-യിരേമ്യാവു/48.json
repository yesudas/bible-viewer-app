{"bibleAbbr":"MOV","bookName":"യിരേമ്യാവു","bookEnglishName":"Jeremiah","chapterNumber":48,"verses":[{"number":1,"verse":"മോവാബിനെക്കുറിച്ചുള്ള അരുളപ്പാട്. യിസ്രായേലിന്‍റെ ദൈവമായ സൈന്യങ്ങളുടെ യഹോവ ഇപ്രകാരം അരുളിച്ചെയ്യുന്നു: നെബോവിന് അയ്യോ കഷ്ടം! അതു ശൂന്യമായിരിക്കുന്നു; കിര്യത്തയീമിനു ലജ്ജ ഭവിച്ചു; അതു പിടിക്കപ്പെട്ടുപോയി; ഉയര്‍ന്ന കോട്ട ലജ്ജിച്ചു ഭ്രമിച്ചുപോയിരിക്കുന്നു."},{"number":2,"verse":"മോവാബിന്‍റെ വമ്പ് ഒടുങ്ങിപ്പോയി; ഹെശ്ബോനിൽ അവര്‍ അതിന്‍റെ നേരേ അനര്‍ഥം നിരൂപിക്കുന്നു; വരുവിന്‍, അത് ഒരു ജാതി ആയിരിക്കാതവണ്ണം നാം അതിനെ നശിപ്പിച്ചു കളക; മദ്മേനേ, നീയും നശിച്ചുപോകും; വാള്‍ നിന്നെ പിന്തുടരും."},{"number":3,"verse":"ഹോരോനയീമിൽനിന്ന്: നാശം, മഹാസംഹാരം എന്നിങ്ങനെ നിലവിളി കേള്‍ക്കുന്നു."},{"number":4,"verse":"മോവാബ് തകര്‍ന്നിരിക്കുന്നു; അതിന്‍റെ കുഞ്ഞുങ്ങള്‍ നിലവിളി കൂട്ടുന്നു."},{"number":5,"verse":"ലൂഹീതിലേക്കുള്ള കയറ്റത്തിൽകൂടി അവര്‍ കരഞ്ഞുംകൊണ്ടു കയറിപ്പോകുന്നു; ഹോരോനയീമിലേക്കുള്ള ഇറക്കത്തിൽ സംഹാരത്തെക്കുറിച്ചുള്ള നിലവിളിയുടെ സങ്കടശബ്ദം കേള്‍ക്കുന്നു."},{"number":6,"verse":"ഓടിപ്പോകുവിന്‍! പ്രാണനെ രക്ഷിപ്പിന്‍! മരുഭൂമിയിലെ ചൂരൽച്ചെടിപോലെ ആയിത്തീരുവിന്‍!"},{"number":7,"verse":"നിന്‍റെ കോട്ടകളിലും ഭണ്ഡാരങ്ങളിലും ആശ്രയിച്ചിരിക്കകൊണ്ടു നീയും പിടിക്കപ്പെടും; കെമോശ് തന്‍റെ പുരോഹിതന്മാരോടും പ്രഭുക്കന്മാരോടുംകൂടെ പ്രവാസത്തിലേക്കു പോകും."},{"number":8,"verse":"കൊള്ളയിടുന്നവന്‍ എല്ലാ പട്ടണത്തിലും വരും; ഒരു പട്ടണവും ഒഴിഞ്ഞുപോകയില്ല; യഹോവ അരുളിച്ചെയ്തതുപോലെ താഴ്വര നശിച്ചുപോകും;"},{"number":9,"verse":"സമഭൂമി ശൂന്യമായിത്തീരും. മോവാബ് പറന്നുപോകേണ്ടതിന് അതിനു ചിറകു കൊടുപ്പിന്‍; അതിന്‍റെ പട്ടണങ്ങള്‍ നിവാസികള്‍ ഇല്ലാതെ ശൂന്യമായിപ്പോകും."},{"number":10,"verse":"യഹോവയുടെ പ്രവൃത്തി ഉദാസീനതയോടെ ചെയ്യുന്നവന്‍ ശപിക്കപ്പെട്ടവന്‍; രക്തം ചൊരിയാതെ വാള്‍ അടക്കി വയ്ക്കുന്നവന്‍ ശപിക്കപ്പെട്ടവന്‍;"},{"number":11,"verse":"മോവാബ് ബാല്യംമുതൽ സ്വൈരമായി മട്ടിന്‍മീതെ തെളിഞ്ഞുനിന്നു; അവനെ പാത്രത്തിൽനിന്നു പാത്രത്തിലേക്കു പകരുകയോ പ്രവാസത്തിലേക്കു കൊണ്ടുപോകയോ ചെയ്തിട്ടില്ല; അതുകൊണ്ട് അവന്‍റെ സ്വാദ് അവനിൽ തന്നെ ഇരിക്കുന്നു; അവന്‍റെ മണം പൊയ്പോയിട്ടുമില്ല."},{"number":12,"verse":"ആകയാൽ പകരുന്നവരെ ഞാന്‍ അവന്‍റെ അടുക്കൽ അയപ്പാനുള്ള കാലം വരുന്നു എന്നു യഹോവയുടെ അരുളപ്പാട്; അവര്‍ അവനെ പകര്‍ന്നുകളകയും അവന്‍റെ പാത്രങ്ങളെ ഒഴിച്ചു കുടങ്ങളെ ഉടച്ചുകളകയും ചെയ്യും."},{"number":13,"verse":"യിസ്രായേൽഗൃഹം തങ്ങളുടെ ആശ്രയമായ ബേഥേലിങ്കൽ ലജ്ജിച്ചുപോയതുപോലെ മോവാബും കെമോശിങ്കൽ ലജ്ജിച്ചുപോകും."},{"number":14,"verse":"ഞങ്ങള്‍ വീരന്മാരും യുദ്ധസമര്‍ഥന്മാരും ആകുന്നു എന്നു നിങ്ങള്‍ പറയുന്നതെങ്ങനെ?"},{"number":15,"verse":"മോവാബ് നശിച്ചു; അതിന്‍റെ പട്ടണങ്ങള്‍ പുകയായി പൊങ്ങിപ്പോയിരിക്കുന്നു; അവന്‍റെ ശ്രേഷ്ഠയുവാക്കള്‍ കൊലനിലത്തേക്ക് ഇറങ്ങിച്ചെല്ലുന്നു എന്നു സൈന്യങ്ങളുടെ യഹോവ എന്നു നാമമുള്ള രാജാവിന്‍റെ അരുളപ്പാട്."},{"number":16,"verse":"മോവാബിന് ആപത്തു വരുവാന്‍ അടുത്തിരിക്കുന്നു; അവന്‍റെ അനര്‍ഥം ഏറ്റവും ബദ്ധപ്പെടുന്നു."},{"number":17,"verse":"അവന്‍റെ ചുറ്റുമുള്ള എല്ലാവരുമായുള്ളോരേ, അവനെക്കുറിച്ചു വിലപിപ്പിന്‍! അവന്‍റെ പേര്‍ അറിയുന്ന ഏവരുമായുള്ളോരേ, അയ്യോ ബലമുള്ള വടി, ഭംഗിയുള്ള കോൽ എങ്ങനെ ഒടിഞ്ഞു എന്നു പറവിന്‍."},{"number":18,"verse":"ദീബോന്‍നിവാസിനിയായ പുത്രീ, നിന്‍റെ മഹത്ത്വം വിട്ടിറങ്ങി ദാഹത്തോടെ ഇരിക്ക; മോവാബിനെ നശിപ്പിക്കുന്നവന്‍ നിന്‍റെ നേരേ വന്നു നിന്‍റെ കോട്ടകളെ നശിപ്പിക്കുമല്ലോ."},{"number":19,"verse":"അരോവേര്‍നിവാസിനിയേ, നീ വഴിയിൽനിന്നുകൊണ്ട് നോക്കുക; ഓടിപ്പോകുന്നവനോടും ചാടിപ്പോകുന്നവളോടും സംഭവിച്ചതെന്ത് എന്നു ചോദിക്ക."},{"number":20,"verse":"മോവാബ് തകര്‍ന്നിരിക്കയാൽ ലജ്ജിച്ചു പോയിരിക്കുന്നു; മുറയിട്ടു നിലവിളിപ്പിന്‍; മോവാബ് ശൂന്യമായിരിക്കുന്നു എന്ന് അര്‍ന്നോനിങ്കൽ അറിയിപ്പിന്‍."},{"number":21,"verse":"സമഭൂമിക്ക് ന്യായവിധി വന്നിരിക്കുന്നു; ഹോലോനും യഹ്സെക്കും മേഫാഥിനും"},{"number":22,"verse":"ദീബോനും നെബോവിനും ബേത്ത്- ദിബ്ലാത്തയീമിനും"},{"number":23,"verse":"കിര്യത്തയീമിനും ബേത്ത്-ഗാമൂലിനും ബേത്ത്-മെയോനും"},{"number":24,"verse":"കെരീയോത്തിനും ബൊസ്രെക്കും മോവാബുദേശത്ത് ദൂരത്തും സമീപത്തും ഉള്ള എല്ലാ പട്ടണങ്ങള്‍ക്കും തന്നെ."},{"number":25,"verse":"മോവാബിന്‍റെ കൊമ്പ് വെട്ടിക്കളഞ്ഞിരിക്കുന്നു; അവന്‍റെ ഭുജം തകര്‍ന്നു പോയിരിക്കുന്നു എന്നു യഹോവയുടെ അരുളപ്പാട്."},{"number":26,"verse":"മോവാബ് യഹോവയുടെ നേരേ വമ്പു കാണിക്കകൊണ്ട് അവനു മത്തു പിടിപ്പിപ്പിന്‍; മോവാബ് തന്‍റെ ഛര്‍ദിയിൽ കിടന്നുരുളും;"},{"number":27,"verse":"അവന്‍ പരിഹാസവിഷയമായിത്തീരും. അല്ല, യിസ്രായേൽ നിനക്കു പരിഹാസവിഷയമായിരുന്നില്ലയോ? നീ അവനെക്കുറിച്ച് പറയുമ്പോഴൊക്കെയും തല കുലുക്കുവാന്‍ അവന്‍ കള്ളന്മാരുടെ കൂട്ടത്തിൽ പിടിക്കപ്പെട്ടിരുന്നുവോ?"},{"number":28,"verse":"മോവാബുനിവാസികളേ, പട്ടണങ്ങളെ വിട്ടു പാറപ്രദേശത്തു പാര്‍ക്കുവിന്‍; ഗുഹയുടെ പാര്‍ശ്വങ്ങളിൽ കൂടുവയ്ക്കുന്ന പ്രാവിനെപ്പോലെയാകുവിന്‍."},{"number":29,"verse":"മോവാബ് മഹാഗര്‍വി; അവന്‍റെ ഗര്‍വത്തെയും അഹമ്മതിയെയും ഡംഭത്തെയും നിഗളത്തെയും ഉന്നതഭാവത്തെയും കുറിച്ചു ഞങ്ങള്‍ കേട്ടിട്ടുണ്ട്."},{"number":30,"verse":"അവന്‍റെ ക്രോധം ഞാന്‍ അറിയുന്നു എന്നു യഹോവയുടെ അരുളപ്പാട്; അവന്‍റെ സംസാരം അസത്യം; അസത്യമായത് അവര്‍ പ്രവര്‍ത്തിച്ചിരിക്കുന്നു."},{"number":31,"verse":"അതുകൊണ്ടു ഞാന്‍ മോവാബിനെക്കുറിച്ചു മുറയിടും; എല്ലാ മോവാബിനെയും കുറിച്ചു ഞാന്‍ നിലവിളിക്കും; കീര്‍ഹേരെസിലെ ജനങ്ങളെക്കുറിച്ച് അവര്‍ വിലപിക്കും."},{"number":32,"verse":"സിബ്മാമുന്തിരിവള്ളിയേ, യസേരിനെക്കുറിച്ചു കരയുന്നതിലും അധികം ഞാന്‍ നിന്നെക്കുറിച്ചു കരയും; നിന്‍റെ വള്ളികള്‍ കടലിനിക്കരെ കടന്നിരിക്കുന്നു; അവ യസേര്‍കടൽവരെ എത്തിയിരിക്കുന്നു; ശൂന്യമാക്കുന്നവന്‍ നിന്‍റെ കനികളിന്മേലും മുന്തിരിക്കൊയ്ത്തിന്മേലും ചാടി വീണിരിക്കുന്നു."},{"number":33,"verse":"സന്തോഷവും ഉല്ലാസവും വിളഭൂമിയിൽനിന്നും മോവാബുദേശത്തുനിന്നും നീങ്ങിപ്പോയിരിക്കുന്നു; ചക്കുകളിൽനിന്ന് വീഞ്ഞ് ഞാന്‍ ഇല്ലാതാക്കിയിരിക്കുന്നു; ആര്‍പ്പുവിളിയോടെ ആരും ചക്കു ചവിട്ടുകയില്ല; ആര്‍പ്പല്ലാത്ത ആര്‍പ്പുണ്ടാകുംതാനും."},{"number":34,"verse":"ഹെശ്ബോനിലെ നിലവിളി ഹേതുവാൽ അവര്‍ എലെയാലെവരെയും യഹസ്‍വരെയും സോവാര്‍മുതൽ ഹോരോനയീംവരെയും എഗ്ലത്ത്-ശെലീശീയവരെയും നിലവിളി കൂട്ടുന്നു; നിമ്രീമിലെ ജലാശയങ്ങളും ശൂന്യമായിത്തീരുമല്ലോ."},{"number":35,"verse":"പൂജാഗിരിയിൽ ബലികഴിക്കുന്നവനെയും ദേവന്മാര്‍ക്ക് ധൂപം കാട്ടുന്നവനെയും ഞാന്‍ മോവാബിൽ ഇല്ലാതെയാക്കും എന്നു യഹോവയുടെ അരുളപ്പാട്."},{"number":36,"verse":"മോവാബു സമ്പാദിച്ച സമ്പാദ്യം നശിച്ചുപോയിരിക്കയാൽ അവനെക്കുറിച്ച് എന്‍റെ ഹൃദയം കുഴൽപോലെ ധ്വനിക്കുന്നു; കീര്‍ഹേരെസിലെ ജനങ്ങളെക്കുറിച്ച് എന്‍റെ ഹൃദയം കുഴൽപോലെ ധ്വനിക്കുന്നു."},{"number":37,"verse":"എല്ലാ തലയും കഷണ്ടിയായും എല്ലാ താടിയും കത്രിച്ചും ഇരിക്കുന്നു; എല്ലാ കൈകളിന്മേലും മുറിവും അരകളിൽ രട്ടും കാണുന്നു."},{"number":38,"verse":"ഇഷ്ടമില്ലാത്ത പാത്രത്തെപ്പോലെ ഞാന്‍ മോവാബിനെ ഉടച്ചുകളഞ്ഞിരിക്കയാൽ മോവാബിലെ എല്ലാ പുരമുകളുകളിലും അതിന്‍റെ തെരുക്കളിൽ എല്ലാടവും വിലാപം എന്നു യഹോവയുടെ അരുളപ്പാട്."},{"number":39,"verse":"അത് എങ്ങനെ ഉടഞ്ഞുപോയിരിക്കുന്നു! മുറയിടുവിന്‍! മോവാബ് എങ്ങനെ ലജ്ജിച്ചു പുറന്തിരിഞ്ഞിരിക്കുന്നു! അങ്ങനെ മോവാബ് തന്‍റെ ചുറ്റുമുള്ളവര്‍ക്കൊക്കെയും പരിഹാസത്തിനും സ്തംഭനത്തിനും വിഷയമായിത്തീരും."},{"number":40,"verse":"യഹോവ ഇപ്രകാരം അരുളിച്ചെയ്യുന്നു: അവന്‍ കഴുകനെപ്പോലെ പറന്നു മോവാബിന്മേൽ ചിറകു വിടര്‍ക്കും."},{"number":41,"verse":"കെരീയോത്ത് പിടിക്കപ്പെട്ടു; ദുര്‍ഗങ്ങള്‍ കീഴടങ്ങിപ്പോയി; അന്നാളിൽ മോവാബിലെ വീരന്മാരുടെ സ്ത്രീയുടെ ഹൃദയംപോലെയാകും."},{"number":42,"verse":"യഹോവയുടെ നേരേ വമ്പു കാണിക്കയാൽ മോവാബ് ഒരു ജാതിയായിരിക്കാതവണ്ണം നശിച്ചുപോകും."},{"number":43,"verse":"മോവാബ്നിവാസിയേ, പേടിയും കുഴിയും കെണിയും നിനക്കു വരും എന്നു യഹോവയുടെ അരുളപ്പാട്."},{"number":44,"verse":"പേടി ഒഴിഞ്ഞോടുന്നവന്‍ കുഴിയിൽ വീഴും; കുഴിയിൽനിന്നു കയറുന്നവന്‍ കെണിയിൽ അകപ്പെടും; ഞാന്‍ അതിനു, മോവാബിനു തന്നെ, അവരുടെ സന്ദര്‍ശനകാലം വരുത്തും എന്നു യഹോവയുടെ അരുളപ്പാട്."},{"number":45,"verse":"ഓടിപ്പോയവര്‍ ബലമില്ലാതെ ഹെശ്ബോന്‍റെ നിഴലിൽ നില്ക്കുന്നു; എന്നാൽ ഹെശ്ബോനിൽനിന്നു തീയും സീഹോന്‍റെ നടുവിൽനിന്നു ജ്വാലയും പുറപ്പെട്ടു മോവാബിന്‍റെ ചെന്നിയും തുമുലപുത്രന്മാരുടെ നെറുകയും ദഹിപ്പിച്ചു കളയും."},{"number":46,"verse":"മോവാബേ, നിനക്ക് ഹാ കഷ്ടം! കെമോശിന്‍റെ ജനം നശിച്ചിരിക്കുന്നു; നിന്‍റെ പുത്രന്മാരെ ബദ്ധന്മാരായും നിന്‍റെ പുത്രിമാരെ പ്രവാസത്തിലേക്കും കൊണ്ടുപോയിരുന്നു."},{"number":47,"verse":"എങ്കിലും ഒടുക്കം ഞാന്‍ മോവാബിന്‍റെ പ്രവാസം മാറ്റും എന്നു യഹോവയുടെ അരുളപ്പാട്. ഇത്രത്തോളമാകുന്നു മോവാബിനെക്കുറിച്ചുള്ള ന്യായവിധി."}]}