{"bibleAbbr":"MOV","bookName":"വിലാപങ്ങൾ","bookEnglishName":"Lamentations","chapterNumber":3,"verses":[{"number":1,"verse":"ഞാന്‍ അവന്‍റെ കോപത്തിന്‍റെ വടികൊണ്ടു കഷ്ടംകണ്ട പുരുഷനാകുന്നു."},{"number":2,"verse":"അവന്‍ എന്നെ വെളിച്ചത്തിലല്ല, ഇരുട്ടിലത്രേ നടത്തിക്കൊണ്ടു പോന്നിരിക്കുന്നത്."},{"number":3,"verse":"അതേ, അവന്‍ ഇടവിടാതെ പിന്നെയും പിന്നെയും തന്‍റെ കൈ എന്‍റെ നേരേ തിരിക്കുന്നു."},{"number":4,"verse":"എന്‍റെ മാംസത്തെയും ത്വക്കിനെയും അവന്‍ ജീര്‍ണമാക്കി, എന്‍റെ അസ്ഥികളെ തകര്‍ത്തിരിക്കുന്നു."},{"number":5,"verse":"അവന്‍ എന്‍റെ നേരേ പണിതു, നഞ്ചും പ്രയാസവും എന്നെ ചുറ്റുമാറാക്കിയിരിക്കുന്നു."},{"number":6,"verse":"ശാശ്വതമൃതന്മാരെപ്പോലെ അവന്‍ എന്നെ ഇരുട്ടിൽ പാര്‍പ്പിച്ചിരിക്കുന്നു."},{"number":7,"verse":"പുറത്തു പോകുവാന്‍ കഴിയാതവണ്ണം അവന്‍ എന്നെ വേലി കെട്ടിയടച്ച് എന്‍റെ ചങ്ങലയെ ഭാരമാക്കിയിരിക്കുന്നു."},{"number":8,"verse":"ഞാന്‍ കൂകി നിലവിളിച്ചാലും അവന്‍ എന്‍റെ പ്രാര്‍ഥന തടുത്തുകളയുന്നു."},{"number":9,"verse":"വെട്ടുകല്ലുകൊണ്ട് അവന്‍ എന്‍റെ വഴി അടച്ച്, എന്‍റെ പാതകളെ വികടമാക്കിയിരിക്കുന്നു."},{"number":10,"verse":"അവന്‍ എനിക്കു പതിയിരിക്കുന്ന കരടിയെപ്പോലെയും മറഞ്ഞുനില്ക്കുന്ന സിംഹത്തെപ്പോലെയും ആകുന്നു."},{"number":11,"verse":"അവന്‍ എന്‍റെ വഴികളെ തെറ്റിച്ച് എന്നെ കടിച്ചുകീറി ശൂന്യമാക്കിയിരിക്കുന്നു."},{"number":12,"verse":"അവന്‍ വില്ലു കുലച്ച് എന്നെ അമ്പിനു ലാക്കാക്കിയിരിക്കുന്നു."},{"number":13,"verse":"അവന്‍ തന്‍റെ പൂണിയിലെ അമ്പുകളെ എന്‍റെ അന്തരംഗങ്ങളിൽ തറപ്പിച്ചിരിക്കുന്നു."},{"number":14,"verse":"ഞാന്‍ എന്‍റെ സര്‍വജനത്തിനും പരിഹാസവും ഇടവിടാതെ അവരുടെ പാട്ടും ആയിത്തീര്‍ന്നിരിക്കുന്നു."},{"number":15,"verse":"അവന്‍ എന്നെ കയ്പുകൊണ്ടു നിറച്ചു, കാഞ്ഞിരംകൊണ്ട് മത്തുപിടിപ്പിച്ചിരിക്കുന്നു;"},{"number":16,"verse":"അവന്‍ കല്ലുകൊണ്ട് എന്‍റെ പല്ലു തകര്‍ത്ത്, എന്നെ വെണ്ണീരിൽ ഇട്ടുരുട്ടിയിരിക്കുന്നു."},{"number":17,"verse":"നീ എന്‍റെ പ്രാണനെ സമാധാനത്തിൽനിന്നു നീക്കി; ഞാന്‍ സുഖം മറന്നിരിക്കുന്നു."},{"number":18,"verse":"എന്‍റെ മഹത്ത്വവും യഹോവയിങ്കലുള്ള എന്‍റെ പ്രത്യാശയും പൊയ്പോയല്ലോ എന്ന് ഞാന്‍ പറഞ്ഞു."},{"number":19,"verse":"നീ എന്‍റെ കഷ്ടതയും അരിഷ്ടതയും കാഞ്ഞിരവും കയ്പും ഓര്‍ക്കേണമേ."},{"number":20,"verse":"എന്‍റെ പ്രാണന്‍ എന്‍റെ ഉള്ളിൽ എപ്പോഴും അവയെ ഓര്‍ത്ത് ഉരുകിയിരിക്കുന്നു."},{"number":21,"verse":"ഇതു ഞാന്‍ ഓര്‍ക്കും; അതുകൊണ്ടു ഞാന്‍ പ്രത്യാശിക്കും."},{"number":22,"verse":"നാം മുടിഞ്ഞുപോകാതിരിക്കുന്നത് യഹോവയുടെ ദയ ആകുന്നു; അവന്‍റെ കരുണ തീര്‍ന്നുപോയിട്ടില്ലല്ലോ;"},{"number":23,"verse":"അതു രാവിലെതോറും പുതിയതും നിന്‍റെ വിശ്വസ്തത വലിയതും ആകുന്നു."},{"number":24,"verse":"യഹോവ എന്‍റെ ഓഹരി എന്ന് എന്‍റെ ഉള്ളം പറയുന്നു; അതുകൊണ്ട് ഞാന്‍ അവനിൽ പ്രത്യാശവയ്ക്കുന്നു."},{"number":25,"verse":"തന്നെ കാത്തിരിക്കുന്നവര്‍ക്കും തന്നെ അന്വേഷിക്കുന്നവനും യഹോവ നല്ലവന്‍."},{"number":26,"verse":"യഹോവയുടെ രക്ഷയ്ക്കായി മിണ്ടാതെ കാത്തിരിക്കുന്നതു നല്ലത്."},{"number":27,"verse":"ബാല്യത്തിൽ നുകം ചുമക്കുന്നത് ഒരു പുരുഷനു നല്ലത്."},{"number":28,"verse":"അവന്‍ അത് അവന്‍റെമേൽ വച്ചിരിക്കകൊണ്ട് അവന്‍ തനിച്ചു മൗനം ആയിരിക്കട്ടെ."},{"number":29,"verse":"അവന്‍ തന്‍റെ മുഖത്തെ പൊടിയോളം താഴ്ത്തട്ടെ; പക്ഷേ പ്രത്യാശ ശേഷിക്കും."},{"number":30,"verse":"തന്നെ അടിക്കുന്നവന് അവന്‍ കവിള്‍ കാണിക്കട്ടെ; അവന്‍ വേണ്ടുവോളം നിന്ദ അനുഭവിക്കട്ടെ."},{"number":31,"verse":"കര്‍ത്താവ് എന്നേക്കും തള്ളിക്കളകയില്ലല്ലോ."},{"number":32,"verse":"അവന്‍ ദുഃഖിപ്പിച്ചാലും തന്‍റെ മഹാദയയ്ക്ക് ഒത്തവണ്ണം അവനു കരുണതോന്നും."},{"number":33,"verse":"മനസ്സോടെയല്ലല്ലോ അവന്‍ മനുഷ്യപുത്രന്മാരെ ദുഃഖിപ്പിച്ചു വ്യസനിപ്പിക്കുന്നത്."},{"number":34,"verse":"ഭൂമിയിലെ സകല ബദ്ധന്മാരെയും കാല്ക്കീഴിട്ടു മെതിക്കുന്നതും"},{"number":35,"verse":"അത്യുന്നതന്‍റെ സന്നിധിയിൽ മനുഷ്യന്‍റെ ന്യായം മറിച്ചുകളയുന്നതും"},{"number":36,"verse":"മനുഷ്യനെ വ്യവഹാരത്തിൽ തെറ്റിച്ചുകളയുന്നതും കര്‍ത്താവു കാണുകയില്ലയോ?"},{"number":37,"verse":"കര്‍ത്താവ് കല്പിക്കാതെ ആര്‍ പറഞ്ഞിട്ടാകുന്നു വല്ലതും സംഭവിക്കുന്നത്?"},{"number":38,"verse":"അത്യുന്നതന്‍റെ വായിൽനിന്നു നന്മയും തിന്മയും പുറപ്പെടുന്നില്ലയോ?"},{"number":39,"verse":"മനുഷ്യന്‍ ജീവനുള്ളന്നു നെടുവീര്‍പ്പിടുന്നതെന്ത്? ഓരോരുത്തന്‍ താന്താന്‍റെ പാപങ്ങളെക്കുറിച്ച് നെടുവീര്‍പ്പിടട്ടെ."},{"number":40,"verse":"നാം നമ്മുടെ നടപ്പ് ആരാഞ്ഞു ശോധനചെയ്ത് യഹോവയുടെ അടുക്കലേക്കു തിരിയുക."},{"number":41,"verse":"നാം കൈകളെയും ഹൃദയത്തെയും സ്വര്‍ഗസ്ഥനായ ദൈവത്തിങ്കലേക്ക് ഉയര്‍ത്തുക."},{"number":42,"verse":"ഞങ്ങള്‍ അതിക്രമം ചെയ്തു മത്സരിച്ചു; നീ ക്ഷമിച്ചതുമില്ല."},{"number":43,"verse":"നീ കോപം പുതച്ചു ഞങ്ങളെ പിന്തുടര്‍ന്ന്, കരുണകൂടാതെ കൊന്നുകളഞ്ഞു."},{"number":44,"verse":"ഞങ്ങളുടെ പ്രാര്‍ഥന കടക്കാതവണ്ണം നീ മേഘംകൊണ്ടു നിന്നെത്തന്നെ മറച്ചു."},{"number":45,"verse":"നീ ഞങ്ങളെ ജാതികളുടെ ഇടയിൽ ചവറും എച്ചിലും ആക്കിയിരിക്കുന്നു."},{"number":46,"verse":"ഞങ്ങളുടെ ശത്രുക്കളൊക്കെയും ഞങ്ങളുടെ നേരേ വായ് പിളര്‍ന്നിരിക്കുന്നു."},{"number":47,"verse":"പേടിയും കെണിയും ശൂന്യവും നാശവും ഞങ്ങള്‍ക്കു ഭവിച്ചിരിക്കുന്നു."},{"number":48,"verse":"എന്‍റെ ജനത്തിന്‍പുത്രിയുടെ നാശം നിമിത്തം നീര്‍ത്തോടുകള്‍ എന്‍റെ കണ്ണിൽനിന്നൊഴുകുന്നു."},{"number":49,"verse":"യഹോവ സ്വര്‍ഗത്തിൽനിന്നു നോക്കി കടാക്ഷിക്കുവോളം"},{"number":50,"verse":"എന്‍റെ കണ്ണ് ഇടവിടാതെ പൊഴിക്കുന്നു; ഇളയ്ക്കുന്നതുമില്ല."},{"number":51,"verse":"എന്‍റെ നഗരത്തിലെ സകല സ്ത്രീജനത്തെയുംകുറിച്ച് എന്‍റെ കണ്ണ് എന്‍റെ പ്രാണനെ വ്യസനിപ്പിക്കുന്നു."},{"number":52,"verse":"കാരണംകൂടാതെ എന്‍റെ ശത്രുക്കളായവര്‍ എന്നെ ഒരു പക്ഷിയെപ്പോലെ വേട്ടയാടിയിരിക്കുന്നു;"},{"number":53,"verse":"അവര്‍ എന്‍റെ ജീവനെ കുണ്ടറയിൽ ഇട്ട് നശിപ്പിച്ചു, എന്‍റെമേൽ കല്ല് എറിഞ്ഞിരിക്കുന്നു."},{"number":54,"verse":"വെള്ളം എന്‍റെ തലയ്ക്കുമീതെ കവിഞ്ഞൊഴുകി; ഞാന്‍ നശിച്ചുപോയി എന്ന് ഞാന്‍ പറഞ്ഞു."},{"number":55,"verse":"യഹോവേ, ഞാന്‍ ആഴമുള്ള കുണ്ടറയിൽനിന്ന് നിന്‍റെ നാമത്തെ വിളിച്ചപേക്ഷിച്ചിരിക്കുന്നു."},{"number":56,"verse":"എന്‍റെ നെടുവീര്‍പ്പിനും എന്‍റെ നിലവിളിക്കും ചെവി പൊത്തിക്കളയരുതേ എന്നുള്ള എന്‍റെ പ്രാര്‍ഥന നീ കേട്ടിരിക്കുന്നു."},{"number":57,"verse":"ഞാന്‍ നിന്നെ വിളിച്ചപേക്ഷിച്ച നാളിൽ നീ അടുത്തുവന്നു: ഭയപ്പെടേണ്ടാ എന്നു പറഞ്ഞു."},{"number":58,"verse":"കര്‍ത്താവേ, നീ എന്‍റെ വ്യവഹാരം നടത്തി, എന്‍റെ ജീവനെ വീണ്ടെടുത്തിരിക്കുന്നു."},{"number":59,"verse":"യഹോവേ, ഞാന്‍ അനുഭവിച്ച അന്യായം നീ കണ്ടിരിക്കുന്നു; എന്‍റെ വ്യവഹാരം തീര്‍ത്തുതരേണമേ."},{"number":60,"verse":"അവര്‍ ചെയ്ത സകല പ്രതികാരവും എനിക്കു വിരോധമായുള്ള അവരുടെ സകല നിരൂപണങ്ങളും നീ കണ്ടിരിക്കുന്നു."},{"number":61,"verse":"യഹോവേ, അവരുടെ നിന്ദയും എനിക്കു വിരോധമായുള്ള അവരുടെ സകല നിരൂപണങ്ങളും"},{"number":62,"verse":"എന്‍റെ എതിരികളുടെ വാക്കുകളും ഇടവിടാതെ എനിക്കു വിരോധമായുള്ള നിനവും നീ കേട്ടിരിക്കുന്നു."},{"number":63,"verse":"അവരുടെ ഇരിപ്പും എഴുന്നേല്പും നോക്കേണമേ; ഞാന്‍ അവരുടെ പാട്ടായിരിക്കുന്നു."},{"number":64,"verse":"യഹോവേ, അവരുടെ പ്രവൃത്തിക്കു തക്കവണ്ണം അവര്‍ക്കു പകരം ചെയ്യേണമേ;"},{"number":65,"verse":"നീ അവര്‍ക്കു ഹൃദയകാഠിന്യം വരുത്തും; നിന്‍റെ ശാപം അവര്‍ക്കു വരട്ടെ."},{"number":66,"verse":"നീ അവരെ കോപത്തോടെ പിന്തുടര്‍ന്നു; യഹോവയുടെ ആകാശത്തിന്‍കീഴിൽ നിന്ന് നശിപ്പിച്ചുകളയും."}]}