{"bibleAbbr":"MOV","bookName":"ഉല്പത്തി","bookEnglishName":"Genesis","chapterNumber":24,"verses":[{"number":1,"verse":"അബ്രാഹാം വയസ്സുചെന്നു വൃദ്ധനായി; യഹോവ അബ്രാഹാമിനെ സകലത്തിലും അനുഗ്രഹിച്ചിരുന്നു."},{"number":2,"verse":"തന്‍റെ വീട്ടിൽ മൂപ്പനും തനിക്കുള്ളതിനൊക്കെയും വിചാരകനുമായ ദാസനോട് അബ്രാഹാം പറഞ്ഞത്: നിന്‍റെ കൈ എന്‍റെ തുടയിന്‍കീഴിൽ വയ്ക്കുക;"},{"number":3,"verse":"ചുറ്റും പാര്‍ക്കുന്ന കനാന്യരുടെ കന്യകമാരിൽനിന്ന് നീ എന്‍റെ മകനു ഭാര്യയെ എടുക്കാതെ,"},{"number":4,"verse":"എന്‍റെ ദേശത്തും എന്‍റെ ചാര്‍ച്ചക്കാരുടെ അടുക്കലും ചെന്ന് എന്‍റെ മകനായ യിസ്ഹാക്കിനു ഭാര്യയെ എടുക്കുമെന്ന് സ്വര്‍ഗത്തിനും ഭൂമിക്കും ദൈവമായ യഹോവയുടെ നാമത്തിൽ ഞാന്‍ നിന്നെക്കൊണ്ടു സത്യം ചെയ്യിക്കും."},{"number":5,"verse":"ദാസന്‍ അവനോട്: പക്ഷേ സ്ത്രീക്ക് എന്നോടുകൂടെ ഈ ദേശത്തേക്കു വരുവാന്‍ മനസ്സില്ലങ്കിലോ? നീ വിട്ടുപോന്ന ദേശത്തേക്ക് ഞാന്‍ നിന്‍റെ മകനെ മടക്കിക്കൊണ്ടുപോകേണമോ എന്നു ചോദിച്ചു."},{"number":6,"verse":"അബ്രാഹാം അവനോട് പറഞ്ഞത്: എന്‍റെ മകനെ അവിടേക്കു മടക്കിക്കൊണ്ടുപോകാതിരിപ്പാന്‍ സൂക്ഷിച്ചുകൊള്‍ക."},{"number":7,"verse":"എന്‍റെ പിതൃഭവനത്തിൽനിന്നും ജന്മദേശത്തുനിന്നും എന്നെ കൊണ്ടുവന്നവനും എന്നോട് അരുളിച്ചെയ്തവനും നിന്‍റെ സന്തതിക്ക് ഞാന്‍ ഈ ദേശം കൊടുക്കുമെന്ന് എന്നോടു സത്യം ചെയ്തവനുമായി സ്വര്‍ഗത്തിന്‍റെ ദൈവമായ യഹോവ എന്‍റെ മകനു നീ ഒരു ഭാര്യയെ അവിടെനിന്നു കൊണ്ടുവരുവാന്‍ തക്കവണ്ണം നിനക്കു മുമ്പായി തന്‍റെ ദൂതനെ അയയ്ക്കും."},{"number":8,"verse":"എന്നാൽ സ്ത്രീക്കു നിന്നോടുകൂടെ വരുവാന്‍ മനസ്സില്ലെങ്കിൽ നീ ഈ സത്യത്തിൽനിന്ന് ഒഴിഞ്ഞിരിക്കും; എന്‍റെ മകനെ അവിടേക്കു മടക്കിക്കൊണ്ടു പോകുക മാത്രം അരുത്."},{"number":9,"verse":"അപ്പോള്‍ ദാസന്‍ തന്‍റെ യജമാനനായ അബ്രാഹാമിന്‍റെ തുടയിന്‍കീഴിൽ കൈ വച്ച് അങ്ങനെ അവനോടു സത്യം ചെയ്തു."},{"number":10,"verse":"അനന്തരം ആ ദാസന്‍ തന്‍റെ യജമാനന്‍റെ ഒട്ടകങ്ങളിൽ പത്ത് ഒട്ടകങ്ങളെയും യജമാനനുള്ള വിവിധമായ വിശേഷവസ്തുക്കളെയും കൊണ്ടു പുറപ്പെട്ട് മെസൊപ്പൊത്താമ്യയിൽ നാഹോരിന്‍റെ പട്ടണത്തിൽ ചെന്നു."},{"number":11,"verse":"വൈകുന്നേരം സ്ത്രീകള്‍ വെള്ളം കോരുവാന്‍ വരുന്ന സമയത്ത് അവന്‍ ഒട്ടകങ്ങളെ പട്ടണത്തിനു പുറത്ത് ഒരു കിണറ്റിനരികെ നിറുത്തി പറഞ്ഞതെന്തെന്നാൽ:"},{"number":12,"verse":"എന്‍റെ യജമാനനായ അബ്രാഹാമിന്‍റെ ദൈവമായ യഹോവേ, എന്‍റെ യജമാനനായ അബ്രാഹാമിനോട് കൃപ ചെയ്ത് ഇന്നുതന്നെ കാര്യം സാധിപ്പിച്ചു തരേണമേ."},{"number":13,"verse":"ഇതാ, ഞാന്‍ കിണറ്റിനരികെ നില്ക്കുന്നു; ഈ പട്ടണക്കാരുടെ കന്യകമാര്‍ വെള്ളം കോരുവാന്‍ വരുന്നു."},{"number":14,"verse":"നിന്‍റെ പാത്രം ഇറക്കി എനിക്ക് കുടിപ്പാന്‍ തരേണം എന്നു ഞാന്‍ പറയുമ്പോള്‍: കുടിക്ക; നിന്‍റെ ഒട്ടകങ്ങള്‍ക്കും കുടിപ്പാന്‍ കൊടുക്കാമെന്നു പറയുന്ന സ്ത്രീതന്നെ നീ നിന്‍റെ ദാസനായ യിസ്ഹാക്കിന് നിയമിച്ചവളായിരിക്കട്ടെ; നീ എന്‍റെ യജമാനനോട് കൃപ ചെയ്തു എന്നു ഞാന്‍ അതിനാൽ ഗ്രഹിക്കും."},{"number":15,"verse":"അവന്‍ പറഞ്ഞു തീരുംമുമ്പേ അബ്രാഹാമിന്‍റെ സഹോദരനായ നാഹോരിന്‍റെ ഭാര്യ മിൽക്കായുടെ മകന്‍ ബെഥൂവേലിന്‍റെ മകള്‍ റിബെക്കാ തോളിൽ പാത്രവുമായി വന്നു."},{"number":16,"verse":"ബാല അതിസുന്ദരിയും പുരുഷന്‍ തൊടാത്ത കന്യകയും ആയിരുന്നു; അവള്‍ കിണറ്റിൽ ഇറങ്ങി പാത്രം നിറച്ച് കയറിവന്നു."},{"number":17,"verse":"ദാസന്‍ വേഗത്തിൽ അവളെ എതിരേറ്റു ചെന്ന്: നിന്‍റെ പാത്രത്തിലെ വെള്ളം കുറെ എനിക്കു കുടിപ്പാന്‍ തരേണം എന്നു പറഞ്ഞു."},{"number":18,"verse":"യജമാനനേ, കുടിക്ക എന്ന് അവള്‍ പറഞ്ഞു വേഗം പാത്രം കൈയിൽ ഇറക്കി അവന് കുടിപ്പാന്‍ കൊടുത്തു."},{"number":19,"verse":"അവനു കുടിപ്പാന്‍ കൊടുത്തശേഷം: നിന്‍റെ ഒട്ടകങ്ങള്‍ക്കും വേണ്ടുവോളം ഞാന്‍ കോരിക്കൊടുക്കാം എന്നു പറഞ്ഞു,"},{"number":20,"verse":"പാത്രത്തിലെ വെള്ളം വേഗം തൊട്ടിയിൽ ഒഴിച്ചു, പിന്നെയും കോരിക്കൊണ്ടുവരുവാന്‍ കിണറ്റിലേക്ക് ഓടി ഇറങ്ങി അവന്‍റെ ഒട്ടകങ്ങള്‍ക്കും എല്ലാം കോരിക്കൊടുത്തു."},{"number":21,"verse":"ആ പുരുഷന്‍ അവളെ ഉറ്റുനോക്കി, യഹോവ തന്‍റെ യാത്രയെ സഫലമാക്കിയോ ഇല്ലയോ എന്ന് അറിയേണ്ടതിനു മിണ്ടാതിരുന്നു."},{"number":22,"verse":"ഒട്ടകങ്ങള്‍ കുടിച്ചുതീര്‍ന്നപ്പോള്‍ അവന്‍ അര ശേക്കെൽ തൂക്കമുള്ള ഒരു പൊന്‍മൂക്കുത്തിയും അവളുടെ കൈക്കിടുവാന്‍ പത്തു ശേക്കെൽ തൂക്കമുള്ള രണ്ടു പൊന്‍വളയും എടുത്ത് അവളോട്:"},{"number":23,"verse":"നീ ആരുടെ മകള്‍? പറക; നിന്‍റെ അപ്പന്‍റെ വീട്ടിൽ ഞങ്ങള്‍ക്കു രാപാര്‍പ്പാന്‍ സ്ഥലം ഉണ്ടോ എന്നു ചോദിച്ചു."},{"number":24,"verse":"അവള്‍ അവനോട്: നാഹോരിനു മിൽക്കാ പ്രസവിച്ച മകനായ ബെഥൂവേലിന്‍റെ മകളാകുന്നു ഞാന്‍ എന്നു പറഞ്ഞു."},{"number":25,"verse":"ഞങ്ങളുടെയവിടെ വൈക്കോലും തീനും വേണ്ടുവോളം ഉണ്ട്; രാപാര്‍പ്പാന്‍ സ്ഥലവും ഉണ്ട് എന്നും അവള്‍ പറഞ്ഞു."},{"number":26,"verse":"അപ്പോള്‍ ആ പുരുഷന്‍ കുനിഞ്ഞു യഹോവയെ നമസ്കരിച്ചു:"},{"number":27,"verse":"എന്‍റെ യജമാനനായ അബ്രാഹാമിന്‍റെ ദൈവമായ യഹോവ വാഴ്ത്തപ്പെട്ടവന്‍; അവന്‍ എന്‍റെ യജമാനനോടുള്ള ദയയും വിശ്വസ്തതയും ഉപേക്ഷിച്ചിട്ടില്ല. ഈ യാത്രയിൽ യഹോവ എന്നെ എന്‍റെ യജമാനന്‍റെ സഹോദരന്മാരുടെ വീട്ടിലേക്കു നടത്തിക്കൊണ്ടുവന്നുവല്ലോ എന്നു പറഞ്ഞു."},{"number":28,"verse":"ബാല ഓടിച്ചെന്ന് അമ്മയുടെ വീട്ടുകാരെ ഈ വസ്തുത അറിയിച്ചു."},{"number":29,"verse":"റിബെക്കായ്ക്ക് ഒരു സഹോദരന്‍ ഉണ്ടായിരുന്നു; അവനു ലാബാനെന്നു പേര്‍. ലാബാന്‍ പുറത്ത് കിണറ്റിങ്കൽ ആ പുരുഷന്‍റെ അടുക്കൽ ഓടിച്ചെന്നു."},{"number":30,"verse":"അവന്‍ മൂക്കുത്തിയും സഹോദരിയുടെ കൈമേൽ വളയും കാണുകയും ആ പുരുഷന്‍ ഇന്നപ്രകാരം എന്നോടു പറഞ്ഞു എന്നു തന്‍റെ സഹോദരിയായ റിബെക്കായുടെ വാക്കു കേള്‍ക്കയും ചെയ്തപ്പോള്‍ ആ പുരുഷന്‍റെ അടുക്കൽ ചെന്നു; അവന്‍ കിണറ്റിങ്കൽ ഒട്ടകങ്ങളുടെ അരികെ നില്ക്കയായിരുന്നു."},{"number":31,"verse":"അപ്പോള്‍ അവന്‍: യഹോവയാൽ അനുഗ്രഹിക്കപ്പെട്ടവനേ, അകത്തുവരിക; എന്തിനു പുറത്തു നില്ക്കുന്നു? വീടും ഒട്ടകങ്ങള്‍ക്കു സ്ഥലവും ഞാന്‍ ഒരുക്കിയിരിക്കുന്നു എന്നു പറഞ്ഞു."},{"number":32,"verse":"അങ്ങനെ ആ പുരുഷന്‍ വീട്ടിൽ ചെന്നു. അവന്‍ ഒട്ടകങ്ങളെ കോപ്പഴിച്ച് ഒട്ടകങ്ങള്‍ക്ക് വൈക്കോലും തീനും അവനും കൂടെയുള്ളവര്‍ക്കും കാലുകളെ കഴുകുവാന്‍ വെള്ളവും കൊടുത്തു, അവന്‍റെ മുമ്പിൽ ഭക്ഷണം വച്ചു."},{"number":33,"verse":"ഞാന്‍ വന്ന കാര്യം അറിയിക്കും മുമ്പേ ഭക്ഷണം കഴിക്കയില്ല എന്ന് അവന്‍ പറഞ്ഞു. പറക എന്ന് അവനും പറഞ്ഞു."},{"number":34,"verse":"അപ്പോള്‍ അവന്‍ പറഞ്ഞത്: ഞാന്‍ അബ്രാഹാമിന്‍റെ ദാസന്‍."},{"number":35,"verse":"യഹോവ എന്‍റെ യജമാനനെ ഏറ്റവും അനുഗ്രഹിച്ചു; അവന്‍ മഹാനായിത്തീര്‍ന്നു; അവന്‍ അവന് ആട്, മാട്, പൊന്ന്, വെള്ളി, ദാസീദാസന്മാര്‍, ഒട്ടകങ്ങള്‍, കഴുതകള്‍ എന്നീവകയൊക്കെയും കൊടുത്തിരിക്കുന്നു."},{"number":36,"verse":"എന്‍റെ യജമാനന്‍റെ ഭാര്യയായ സാറാ വൃദ്ധയായ ശേഷം എന്‍റെ യജമാനന് ഒരു മകനെ പ്രസവിച്ചു; അവന്‍ തനിക്കുള്ളതൊക്കെയും അവനു കൊടുത്തിരിക്കുന്നു."},{"number":37,"verse":"ഞാന്‍ പാര്‍ക്കുന്ന കനാന്‍ദേശത്തിലെ കനാന്യകന്യകമാരിൽനിന്നു നീ എന്‍റെ മകനു ഭാര്യയെ എടുക്കാതെ,"},{"number":38,"verse":"എന്‍റെ പിതൃഭവനത്തിലും വംശക്കാരുടെ അടുക്കലും ചെന്ന് എന്‍റെ മകനു ഭാര്യയെ എടുക്കേണമെന്നു പറഞ്ഞ് യജമാനന്‍ എന്നെക്കൊണ്ടു സത്യം ചെയ്യിച്ചു."},{"number":39,"verse":"ഞാന്‍ യജമാനനോട്: പക്ഷേ സ്ത്രീ എന്നോടുകൂടെ പോരുന്നില്ലെങ്കിലോ എന്നു പറഞ്ഞതിന് അവന്‍ എന്നോട്:"},{"number":40,"verse":"ഞാന്‍ സേവിച്ചുപോരുന്ന യഹോവ തന്‍റെ ദൂതനെ നിന്നോടുകൂടെ അയച്ച്, നീ എന്‍റെ വംശത്തിൽനിന്നും പിതൃഭവനത്തിൽനിന്നും എന്‍റെ മകനു ഭാര്യയെ എടുപ്പാന്‍ തക്കവണ്ണം നിന്‍റെ യാത്രയെ സഫലമാക്കും;"},{"number":41,"verse":"എന്‍റെ വംശക്കാരുടെ അടുക്കൽ ചെന്നാൽ നീ ഈ സത്യത്തിൽനിന്ന് ഒഴിഞ്ഞിരിക്കും; അവര്‍ നിനക്കു തരുന്നില്ല എന്നു വരികിലും നീ ഈ സത്യത്തിൽനിന്ന് ഒഴിഞ്ഞിരിക്കും എന്ന് പറഞ്ഞു."},{"number":42,"verse":"ഞാന്‍ ഇന്നു കിണറ്റിനരികെ വന്നപ്പോള്‍ പറഞ്ഞത്: എന്‍റെ യജമാനനായ അബ്രാഹാമിന്‍റെ ദൈവമായ യഹോവേ, ഞാന്‍ വന്നിരിക്കുന്ന ഈ യാത്രയെ നീ സഫലമാക്കി എങ്കിൽ-"},{"number":43,"verse":"ഇതാ, ഞാന്‍ കിണറ്റിനരികെ നില്ക്കുന്നു; വെള്ളം കോരുവാന്‍ ഒരു കന്യക വരികയും ഞാന്‍ അവളോട്: നിന്‍റെ പാത്രത്തിലെ വെള്ളം കുറെ എനിക്കു കുടിപ്പാന്‍ തരിക എന്നു പറയുമ്പോള്‍,"},{"number":44,"verse":"അവള്‍ എന്നോട്: കുടിക്ക, ഞാന്‍ നിന്‍റെ ഒട്ടകങ്ങള്‍ക്കും കോരിക്കൊടുക്കാമെന്നു പറകയും ചെയ്താൽ അവള്‍തന്നെ യഹോവ എന്‍റെ യജമാനന്‍റെ മകനു നിയമിച്ച സ്ത്രീയായിരിക്കട്ടെ."},{"number":45,"verse":"ഞാന്‍ ഇങ്ങനെ ഹൃദയത്തിൽ പറഞ്ഞുതീരുംമുമ്പേ ഇതാ, റിബെക്കാ തോളിൽ പാത്രവുമായി വന്നു കിണറ്റിൽ ഇറങ്ങി വെള്ളം കോരി; ഞാന്‍ അവളോട്: എനിക്കു കുടിപ്പാന്‍ തരേണം എന്നു പറഞ്ഞു."},{"number":46,"verse":"അവള്‍ വേഗം തോളിൽനിന്നു പാത്രം ഇറക്കി: കുടിക്ക, ഞാന്‍ നിന്‍റെ ഒട്ടകങ്ങള്‍ക്കും കുടിപ്പാന്‍ കൊടുക്കാം എന്നു പറഞ്ഞു. അങ്ങനെ ഞാന്‍ കുടിച്ചു; അവള്‍ ഒട്ടകങ്ങള്‍ക്കും കുടിപ്പാന്‍ കൊടുത്തു."},{"number":47,"verse":"ഞാന്‍ അവളോട്: നീ ആരുടെ മകള്‍ എന്നു ചോദിച്ചതിന് അവള്‍: മിൽക്കാ നാഹോരിനു പ്രസവിച്ച മകനായ ബെഥൂവേലിന്‍റെ മകള്‍ എന്നു പറഞ്ഞു. ഞാന്‍ അവളുടെ മൂക്കിനു മൂക്കുത്തിയും കൈകള്‍ക്കു വളയും ഇട്ടു."},{"number":48,"verse":"ഞാന്‍ കുനിഞ്ഞു യഹോവയെ നമസ്കരിച്ചു, എന്‍റെ യജമാനന്‍റെ സഹോദരന്‍റെ മകളെ അവന്‍റെ മകനായിട്ട് എടുപ്പാന്‍ എന്നെ നേര്‍വഴിക്കു കൊണ്ടുവന്നവനായി എന്‍റെ യജമാനന്‍ അബ്രാഹാമിന്‍റെ ദൈവമായ യഹോവയെ വാഴ്ത്തുകയും ചെയ്തു."},{"number":49,"verse":"ആകയാൽ നിങ്ങള്‍ എന്‍റെ യജമാനനോടു ദയയും വിശ്വസ്തതയും കാണിക്കുമെങ്കിൽ എന്നോടു പറവിന്‍; അല്ലാ എന്നു വരികിൽ അതും പറവിന്‍; എന്നാൽ ഞാന്‍ ഇടത്തോട്ടോ വലത്തോട്ടോ തിരിഞ്ഞുകൊള്ളാം."},{"number":50,"verse":"അപ്പോള്‍ ലാബാനും ബെഥൂവേലും: ഈ കാര്യം യഹോവയാൽ വരുന്നു; നിന്നോടു ഗുണമെങ്കിലും ദോഷമെങ്കിലും പറവാന്‍ ഞങ്ങള്‍ക്കു കഴികയില്ല."},{"number":51,"verse":"ഇതാ, റിബെക്കാ നിന്‍റെ മുമ്പാകെ ഉണ്ടല്ലോ; അവളെ കൂട്ടിക്കൊണ്ടു പോക; യഹോവ കല്പിച്ചതുപോലെ അവള്‍ നിന്‍റെ യജമാനന്‍റെ മകനു ഭാര്യയാകട്ടെ എന്നുത്തരം പറഞ്ഞു."},{"number":52,"verse":"അബ്രാഹാമിന്‍റെ ദാസന്‍ അവരുടെ വാക്കു കേട്ടപ്പോള്‍ യഹോവയെ സാഷ്ടാംഗം നമസ്കരിച്ചു."},{"number":53,"verse":"പിന്നെ ദാസന്‍ വെള്ളിയാഭരണങ്ങളും പൊന്നാഭരണങ്ങളും വസ്ത്രങ്ങളും എടുത്ത് റിബെക്കായ്ക്കു കൊടുത്തു; അവളുടെ സഹോദരനും അമ്മയ്ക്കും വിശേഷവസ്തുക്കള്‍ കൊടുത്തു."},{"number":54,"verse":"അവനും കൂടെയുള്ളവരും ഭക്ഷിച്ചു പാനംചെയ്തു രാപാര്‍ത്തു. രാവിലെ അവര്‍ എഴുന്നേറ്റശേഷം അവന്‍: എന്‍റെ യജമാനന്‍റെ അടുക്കൽ എന്നെ അയയ്ക്കേണമെന്നു പറഞ്ഞു."},{"number":55,"verse":"അതിന് അവളുടെ സഹോദരനും അമ്മയും: ബാല ഒരു പത്തു ദിവസമെങ്കിലും ഞങ്ങളോടുകൂടെ പാര്‍ത്തിട്ടു പിന്നെ പോരട്ടെ എന്നു പറഞ്ഞു."},{"number":56,"verse":"അവന്‍ അവരോട്: എന്നെ താമസിപ്പിക്കരുതേ; യഹോവ എന്‍റെ യാത്ര സഫലമാക്കിയിരിക്കുന്നുവല്ലോ; യജമാനന്‍റെ അടുക്കൽ പോകുവാന്‍ എന്നെ പറഞ്ഞയയ്ക്കേണം എന്നു പറഞ്ഞു."},{"number":57,"verse":"ഞങ്ങള്‍ ബാലയെ വിളിച്ച് അവളോടു ചോദിക്കട്ടെ എന്ന് അവര്‍ പറഞ്ഞു."},{"number":58,"verse":"അവര്‍ റിബെക്കായെ വിളിച്ച് അവളോട്: നീ ഈ പുരുഷനോടുകൂടെ പോകുന്നുവോ എന്നു ചോദിച്ചു. ഞാന്‍ പോകുന്നു എന്ന് അവള്‍ പറഞ്ഞു."},{"number":59,"verse":"അങ്ങനെ അവര്‍ തങ്ങളുടെ സഹോദരിയായ റിബെക്കായെയും അവളുടെ ധാത്രിയെയും അബ്രാഹാമിന്‍റെ ദാസനെയും അവന്‍റെ ആളുകളെയും പറഞ്ഞയച്ചു."},{"number":60,"verse":"അവര്‍ റിബെക്കായെ അനുഗ്രഹിച്ച് അവളോട്: സഹോദരീ, നീ അനേകായിരമായി തീരുക; നിന്‍റെ സന്തതി, തന്നെ ദ്വേഷിക്കുന്നവരുടെ പടിവാതിൽ കൈവശമാക്കട്ടെ എന്നു പറഞ്ഞു."},{"number":61,"verse":"പിന്നെ റിബെക്കായും അവളുടെ ദാസിമാരും എഴുന്നേറ്റ് ഒട്ടകപ്പുറത്തു കയറി ആ പുരുഷനോടുകൂടെ പോയി; അങ്ങനെ ദാസന്‍ റിബെക്കായെ കൂട്ടിക്കൊണ്ടു പോയി."},{"number":62,"verse":"എന്നാൽ യിസ്ഹാക് ബേര്‍-ലഹയീ-രോയീവരെ വന്നു; അവന്‍ തെക്കേദേശത്തു പാര്‍ക്കയായിരുന്നു."},{"number":63,"verse":"വൈകുന്നേരത്തു യിസ്ഹാക് ധ്യാനിപ്പാന്‍ വെളിമ്പ്രദേശത്തു പോയിരുന്നു; അവന്‍ തല പൊക്കി നോക്കി ഒട്ടകങ്ങള്‍ വരുന്നതു കണ്ടു."},{"number":64,"verse":"റിബെക്കായും തല പൊക്കി യിസ്ഹാക്കിനെ കണ്ടിട്ട് ഒട്ടകപ്പുറത്തുനിന്ന് ഇറങ്ങി."},{"number":65,"verse":"അവള്‍ ദാസനോട്: വെളിമ്പ്രദേശത്തു നമ്മെ എതിരേറ്റു വരുന്ന പുരുഷന്‍ ആരെന്നു ചോദിച്ചതിന് എന്‍റെ യജമാനന്‍തന്നെ എന്നു ദാസന്‍ പറഞ്ഞു. അപ്പോള്‍ അവള്‍ ഒരു മൂടുപടം എടുത്തു തന്നെ മൂടി."},{"number":66,"verse":"താന്‍ ചെയ്ത കാര്യമൊക്കെയും ദാസന്‍ യിസ്ഹാക്കിനോടു വിവരിച്ചുപറഞ്ഞു."},{"number":67,"verse":"യിസ്ഹാക് അവളെ തന്‍റെ അമ്മയായ സാറായുടെ കൂടാരത്തിൽ കൊണ്ടുപോയി. അവന്‍ റിബെക്കായെ പരിഗ്രഹിച്ചു; അവള്‍ അവനു ഭാര്യയായിത്തീര്‍ന്നു; അവന് അവളിൽ സ്നേഹമായി. ഇങ്ങനെ യിസ്ഹാക്കിനു തന്‍റെ അമ്മയുടെ മരണദുഃഖം തീര്‍ന്നു."}]}