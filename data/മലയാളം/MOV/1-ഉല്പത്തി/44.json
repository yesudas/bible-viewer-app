{"bibleAbbr":"MOV","bookName":"ഉല്പത്തി","bookEnglishName":"Genesis","chapterNumber":44,"verses":[{"number":1,"verse":"അനന്തരം അവന്‍ തന്‍റെ ഗൃഹവിചാരകനോട്: നീ ഇവരുടെ ചാക്കിൽ പിടിപ്പതു ധാന്യം നിറച്ച്, ഓരോരുത്തന്‍റെ ദ്രവ്യം അവനവന്‍റെ ചാക്കിന്‍റെ വായ്ക്കൽ വയ്ക്കുക."},{"number":2,"verse":"ഇളയവന്‍റെ ചാക്കിന്‍റെ വായ്ക്കൽ വെള്ളികൊണ്ടുള്ള എന്‍റെ പാനപാത്രവും അവന്‍റെ ധാന്യവിലയും വയ്ക്കുക എന്നു കല്പിച്ചു; യോസേഫ് കല്പിച്ചതുപോലെ അവന്‍ ചെയ്തു."},{"number":3,"verse":"നേരം വെളുത്തപ്പോള്‍ അവരുടെ കഴുതകളുമായി അവരെ യാത്ര അയച്ചു."},{"number":4,"verse":"അവര്‍ പട്ടണത്തിൽനിന്നു പുറപ്പെട്ടു ദൂരത്താകുംമുമ്പേ, യോസേഫ് തന്‍റെ ഗൃഹവിചാരകനോട്: എഴുന്നേറ്റ് ആ പുരുഷന്മാരുടെ പിന്നാലെ ഓടിച്ചെല്ലുക; ഒപ്പം എത്തുമ്പോള്‍ അവരോട്: നിങ്ങള്‍ നന്മയ്ക്കു പകരം തിന്മ ചെയ്തതെന്ത്?"},{"number":5,"verse":"അതിലല്ലയോ എന്‍റെ യജമാനന്‍ കുടിക്കുന്നത്? അതിനാലല്ലയോ ലക്ഷണം നോക്കുന്നത്? നിങ്ങള്‍ ഈ ചെയ്തത് ഒട്ടും നന്നല്ല എന്നു പറക എന്നു കല്പിച്ചു."},{"number":6,"verse":"അവന്‍ അവരുടെ അടുക്കൽ എത്തിയപ്പോള്‍ ഈ വാക്കുകള്‍ അവരോടു പറഞ്ഞു."},{"number":7,"verse":"അവര്‍ അവനോടു പറഞ്ഞത്: യജമാനന്‍ ഇങ്ങനെ പറയുന്നത് എന്ത്? ഈ വക കാര്യം അടിയങ്ങള്‍ ഒരുനാളും ചെയ്കയില്ല."},{"number":8,"verse":"ഞങ്ങളുടെ ചാക്കിന്‍റെ വായ്ക്കൽ കണ്ട ദ്രവ്യം ഞങ്ങള്‍ കനാന്‍ദേശത്തുനിന്ന് നിന്‍റെ അടുക്കൽ വീണ്ടും കൊണ്ടുവന്നുവല്ലോ; പിന്നെ ഞങ്ങള്‍ നിന്‍റെ യജമാനന്‍റെ വീട്ടിൽനിന്ന് വെള്ളിയും പൊന്നും മോഷ്‍ടിക്കുമോ?"},{"number":9,"verse":"അടിയങ്ങളിൽ ആരുടെ പക്കൽ എങ്കിലും അതു കണ്ടാൽ അവന്‍ മരിക്കട്ടെ; ഞങ്ങളും യജമാനന് അടിമകളായിക്കൊള്ളാം."},{"number":10,"verse":"അതിന് അവന്‍: നിങ്ങള്‍ പറഞ്ഞതുപോലെ ആകട്ടെ; അത് ആരുടെ പക്കൽ കാണുന്നുവോ അവന്‍ എനിക്ക് അടിമയാകും; നിങ്ങളോ കുറ്റമില്ലാത്തവരായിരിക്കും."},{"number":11,"verse":"അവര്‍ ബദ്ധപ്പെട്ടു ചാക്ക് നിലത്തിറക്കി: ഓരോരുത്തന്‍ താന്താന്‍റെ ചാക്ക് അഴിച്ചു."},{"number":12,"verse":"അവന്‍ മൂത്തവന്‍റെ ചാക്ക് തുടങ്ങി ഇളയവന്‍റേതുവരെ ശോധന കഴിച്ചു. ബെന്യാമീന്‍റെ ചാക്കിൽ പാനപാത്രം കണ്ടുപിടിച്ചു."},{"number":13,"verse":"അപ്പോള്‍ അവര്‍ വസ്ത്രം കീറി, ചുമടു കഴുതപ്പുറത്തു കയറ്റി പട്ടണത്തിലേക്കു മടങ്ങിച്ചെന്നു."},{"number":14,"verse":"യെഹൂദായും അവന്‍റെ സഹോദരന്മാരും യോസേഫിന്‍റെ വീട്ടിൽ ചെന്നു; അവന്‍ അതുവരെയും അവിടെത്തന്നെ ആയിരുന്നു; അവര്‍ അവന്‍റെ മുമ്പാകെ സാഷ്ടാംഗം വീണു."},{"number":15,"verse":"യോസേഫ് അവരോട്: നിങ്ങള്‍ ഈ ചെയ്ത പ്രവൃത്തി എന്ത്? എന്നെപ്പോലെയുള്ള ഒരുത്തനു ലക്ഷണവിദ്യ അറിയാമെന്നു നിങ്ങള്‍ അറിഞ്ഞിട്ടില്ലയോ എന്നു ചോദിച്ചു."},{"number":16,"verse":"അതിനു യെഹൂദാ: യജമാനനോടു ഞങ്ങള്‍ എന്തു പറയേണ്ടൂ? എന്തു ബോധിപ്പിക്കേണ്ടൂ? എങ്ങനെ ഞങ്ങളെത്തന്നെ നീതീകരിക്കേണ്ടൂ? ദൈവം അടിയങ്ങളുടെ അകൃത്യം കണ്ടെത്തി; ഇതാ, ഞങ്ങള്‍ യജമാനന് അടിമകള്‍; ഞങ്ങളും ആരുടെ കൈയിൽ പാത്രം കണ്ടുവോ അവനും തന്നെ എന്നു പറഞ്ഞു."},{"number":17,"verse":"അതിന് അവന്‍, അങ്ങനെ ഞാന്‍ ഒരുനാളും ചെയ്കയില്ല; ആരുടെ പക്കൽ പാത്രം കണ്ടുവോ അവന്‍ തന്നെ എനിക്ക് അടിമയായിരിക്കും; നിങ്ങളോ സമാധാനത്തോടെ നിങ്ങളുടെ അപ്പന്‍റെ അടുക്കൽ പൊയ്ക്കൊള്‍വിന്‍ എന്നു പറഞ്ഞു."},{"number":18,"verse":"അപ്പോള്‍ യെഹൂദാ അടുത്തുചെന്നു പറഞ്ഞത്: യജമാനനേ, അടിയന്‍ യജമാനനോട് ഒന്നു ബോധിപ്പിച്ചുകൊള്ളട്ടെ; അടിയന്‍റെ നേരേ കോപം ജ്വലിക്കരുതേ;"},{"number":19,"verse":"യജമാനന്‍ ഫറവോനെപ്പോലെ അല്ലോ; നിങ്ങള്‍ക്ക് അപ്പനോ സഹോദരനോ ഉണ്ടോ എന്നു യജമാനന്‍ അടിയങ്ങളോടു ചോദിച്ചു."},{"number":20,"verse":"അതിനു ഞങ്ങള്‍ യജമാനനോട്: ഞങ്ങള്‍ക്കു വൃദ്ധനായ ഒരു അപ്പനും അവനു വാര്‍ധക്യത്തിൽ ജനിച്ച ഒരു മകനും ഉണ്ട്; അവന്‍റെ ജ്യേഷ്ഠന്‍ മരിച്ചുപോയി; അവന്‍റെ അമ്മ പ്രസവിച്ചിട്ട് അവന്‍ ഒരുത്തനേ ശേഷിപ്പുള്ളൂ; അവന്‍ അപ്പന്‍റെ ഇഷ്ടനാകുന്നു എന്നു പറഞ്ഞു."},{"number":21,"verse":"അപ്പോള്‍ യജമാനന്‍ അടിയങ്ങളോട്: എനിക്കു കാണേണ്ടതിന് അവനെ എന്‍റെ അടുക്കൽ കൂട്ടിക്കൊണ്ടുവരുവിന്‍ എന്നു കല്പിച്ചുവല്ലോ."},{"number":22,"verse":"ഞങ്ങള്‍ യജമാനനോട്: ബാലന് അപ്പനെ പിരിഞ്ഞുകൂടാ; പിരിഞ്ഞാൽ അപ്പന്‍ മരിച്ചുപോകും എന്നു പറഞ്ഞു. അതിനു യജമാനന്‍ അടിയങ്ങളോട്:"},{"number":23,"verse":"നിങ്ങളുടെ ഇളയസഹോദരന്‍ നിങ്ങളോടുകൂടെ വരാതിരുന്നാൽ നിങ്ങള്‍ എന്‍റെ മുഖം ഇനി കാണുകയില്ല എന്നു കല്പിച്ചു."},{"number":24,"verse":"അവിടത്തെ അടിയാനായ അപ്പന്‍റെ അടുക്കൽ ഞങ്ങള്‍ ചെന്ന് യജമാനന്‍റെ വാക്കുകളെ അറിയിച്ചു."},{"number":25,"verse":"അനന്തരം ഞങ്ങളുടെ അപ്പന്‍ നിങ്ങള്‍ ഇനിയും പോയി കുറെ ധാന്യം നമുക്കു കൊള്ളുവിന്‍ എന്നു പറഞ്ഞു."},{"number":26,"verse":"അതിനു ഞങ്ങള്‍: ഞങ്ങള്‍ക്കു പൊയ്ക്കൂടാ; അനുജന്‍ കൂടെയുണ്ടെങ്കിൽ ഞങ്ങള്‍ പോകാം; അനുജനില്ലാതെ ഞങ്ങള്‍ക്ക് അദ്ദേഹത്തിന്‍റെ മുഖം കാണ്‍മാന്‍ പാടില്ല എന്നു പറഞ്ഞു."},{"number":27,"verse":"അപ്പോള്‍ അവിടത്തെ അടിയാനായ അപ്പന്‍ ഞങ്ങളോടു പറഞ്ഞത്: എന്‍റെ ഭാര്യ എനിക്കു രണ്ടു പുത്രന്മാരെ പ്രസവിച്ചു എന്നു നിങ്ങള്‍ക്ക് അറിയാമല്ലോ."},{"number":28,"verse":"അവരിൽ ഒരുത്തന്‍ എന്‍റെ അടുക്കൽനിന്നു പോയി; അവനെ പറിച്ചുകീറിപ്പോയി നിശ്ചയം എന്നു ഞാന്‍ ഉറച്ചു; ഇതുവരെ ഞാന്‍ അവനെ കണ്ടിട്ടുമില്ല."},{"number":29,"verse":"നിങ്ങള്‍ ഇവനെയും കൊണ്ടുപോയിട്ട് അവനു വല്ല ആപത്തും വന്നാൽ നിങ്ങള്‍ എന്‍റെ നരയെ ദുഃഖത്തോടെ പാതാളത്തിൽ ഇറങ്ങുമാറാക്കും."},{"number":30,"verse":"അതുകൊണ്ട് ഇപ്പോള്‍ ബാലന്‍ കൂടെയില്ലാതെ ഞാന്‍ അവിടത്തെ അടിയാനായ അപ്പന്‍റെ അടുക്കൽ ചെല്ലുമ്പോള്‍, അവന്‍റെ പ്രാണന്‍ ഇവന്‍റെ പ്രാണനോടു പറ്റിയിരിക്കകൊണ്ട്,"},{"number":31,"verse":"ബാലന്‍ ഇല്ലന്നു കണ്ടാൽ അവന്‍ മരിച്ചുപോകും; അങ്ങനെ അടിയങ്ങള്‍ അവിടത്തെ അടിയാനായ അപ്പന്‍റെ നരയെ ദുഃഖത്തോടെ പാതാളത്തിൽ ഇറങ്ങുമാറാക്കും."},{"number":32,"verse":"അടിയന്‍ അപ്പനോട്: അവനെ നിന്‍റെ അടുക്കൽ കൊണ്ടുവരാതിരുന്നാൽ ഞാന്‍ എന്നും അപ്പനു കുറ്റക്കാരനായിക്കൊള്ളാമെന്നു പറഞ്ഞു, അപ്പനോടു ബാലനുവേണ്ടി ഉത്തരവാദിയായിരിക്കുന്നു."},{"number":33,"verse":"ആകയാൽ ബാലനു പകരം അടിയന്‍ യജമാനന് അടിമയായിരിപ്പാനും ബാലന്‍ സഹോദരന്മാരോടുകൂടെ പൊയ്ക്കൊള്‍വാനും അനുവദിക്കേണമേ."},{"number":34,"verse":"ബാലന്‍ കൂടെ ഇല്ലാതെ ഞാന്‍ എങ്ങനെ അപ്പന്‍റെ അടുക്കൽ പോകും? അപ്പനു ഭവിക്കുന്ന ദോഷം ഞാന്‍ കാണേണ്ടിവരുമല്ലോ."}]}