{"bibleAbbr":"MOV","bookName":"ഉല്പത്തി","bookEnglishName":"Genesis","chapterNumber":40,"verses":[{"number":1,"verse":"അനന്തരം മിസ്രയീംരാജാവിന്‍റെ പാനപാത്രവാഹകനും അപ്പക്കാരനും മിസ്രയീംരാജാവായ തങ്ങളുടെ യജമാനനോടു കുറ്റം ചെയ്തു."},{"number":2,"verse":"ഫറവോന്‍ പാനപാത്രവാഹകന്മാരുടെ പ്രമാണിയും അപ്പക്കാരുടെ പ്രമാണിയുമായ തന്‍റെ രണ്ട് ഉദ്യോഗസ്ഥന്മാരോടു കോപിച്ചു."},{"number":3,"verse":"അവരെ അകമ്പടിനായകന്‍റെ വീട്ടിൽ യോസേഫ് ബദ്ധനായിക്കിടന്ന കാരാഗൃഹത്തിൽ ആക്കി."},{"number":4,"verse":"അകമ്പടിനായകന്‍ അവരെ യോസേഫിന്‍റെ പക്കൽ ഏല്പിച്ചു; അവന്‍ അവര്‍ക്കു ശുശ്രൂഷ ചെയ്തു; അവര്‍ കുറെക്കാലം തടവിൽ കിടന്നു."},{"number":5,"verse":"മിസ്രയീംരാജാവിന്‍റെ പാനപാത്രവാഹകനും അപ്പക്കാരനും ഇങ്ങനെ കാരാഗൃഹത്തിൽ ബദ്ധന്മാരായിരുന്ന രണ്ടു പേരും ഒരു രാത്രിയിൽതന്നെ വെവ്വേറെ അര്‍ഥമുള്ള ഓരോ സ്വപ്നം കണ്ടു."},{"number":6,"verse":"രാവിലെ യോസേഫ് അവരുടെ അടുക്കൽ വന്നു നോക്കിയപ്പോള്‍ അവര്‍ വിഷാദിച്ചിരിക്കുന്നതു കണ്ടു."},{"number":7,"verse":"അവന്‍ യജമാനന്‍റെ വീട്ടിൽ തന്നോടുകൂടെ തടവിൽ കിടക്കുന്നവരായ ഫറവോന്‍റെ ഉദ്യോഗസ്ഥന്മാരോട്: നിങ്ങള്‍ ഇന്നു വിഷാദഭാവത്തോടെ ഇരിക്കുന്നത് എന്ത് എന്നു ചോദിച്ചു."},{"number":8,"verse":"അവര്‍ അവനോട്: ഞങ്ങള്‍ സ്വപ്നം കണ്ടു; വ്യാഖ്യാനിച്ചു തരുവാന്‍ ആരുമില്ല എന്നു പറഞ്ഞു. യോസേഫ് അവരോട്: സ്വപ്നവ്യാഖ്യാനം ദൈവത്തിനുള്ളതല്ലയോ? അത് എന്നോടു പറവിന്‍ എന്നു പറഞ്ഞു."},{"number":9,"verse":"അപ്പോള്‍ പാനപാത്ര വാഹകന്മാരുടെ പ്രമാണി യോസേഫിനെ തന്‍റെ സ്വപ്നം അറിയിച്ചു പറഞ്ഞത്: എന്‍റെ സ്വപ്നത്തിൽ ഇതാ, എന്‍റെ മുമ്പിൽ ഒരു മുന്തിരിവള്ളി."},{"number":10,"verse":"മുന്തിരിവള്ളിയിൽ മൂന്നു കൊമ്പ്; അതു തളിര്‍ത്തു പൂത്തു; കുലകളിൽ മുന്തിരിങ്ങ പഴുത്തു."},{"number":11,"verse":"ഫറവോന്‍റെ പാനപാത്രം എന്‍റെ കൈയിൽ ഉണ്ടായിരുന്നു; ഞാന്‍ മുന്തിരിപ്പഴം പറിച്ചു ഫറവോന്‍റെ പാനപാത്രത്തിൽ പിഴിഞ്ഞു; പാനപാത്രം ഫറവോന്‍റെ കൈയിൽ കൊടുത്തു."},{"number":12,"verse":"യോസേഫ് അവനോടു പറഞ്ഞത്: അതിന്‍റെ അര്‍ഥം ഇതാകുന്നു, മൂന്ന് കൊമ്പ് മൂന്നു ദിവസം."},{"number":13,"verse":"മൂന്നു ദിവസത്തിനകം ഫറവോന്‍ നിന്നെ കടാക്ഷിച്ച്, വീണ്ടും നിന്‍റെ സ്ഥാനത്ത് ആക്കും. നീ പാനപാത്രവാഹകനായി മുമ്പിലത്തെ പതിവുപോലെ ഫറവോന്‍റെ കൈയിൽ പാനപാത്രം കൊടുക്കും."},{"number":14,"verse":"എന്നാൽ നീ ശുഭമായിരിക്കുമ്പോള്‍ എന്നെ ഓര്‍ത്ത് എന്നോടു ദയ ചെയ്ത് ഫറവോനെ എന്‍റെ വസ്തുത ബോധിപ്പിച്ച് എന്നെ ഈ വീട്ടിൽനിന്നും വിടുവിക്കേണമേ."},{"number":15,"verse":"എന്നെ എബ്രായരുടെ ദേശത്തുനിന്നു കട്ടുകൊണ്ടുപോന്നതാകുന്നു; ഈ കുണ്ടറയിൽ എന്നെ ഇടേണ്ടതിന് ഞാന്‍ ഇവിടെയും യാതൊന്നും ചെയ്തിട്ടില്ല."},{"number":16,"verse":"അര്‍ഥം നല്ലതെന്ന് അപ്പക്കാരുടെ പ്രമാണി കണ്ടിട്ടു യോസേഫിനോട്: ഞാനും സ്വപ്നത്തിൽ എന്‍റെ തലയിൽ വെളുത്ത അപ്പമുള്ള മൂന്നു കുട്ട കണ്ടു."},{"number":17,"verse":"മേലത്തെ കുട്ടയിൽ ഫറവോന്‍റെ വക അപ്പത്തരങ്ങളൊക്കെയും ഉണ്ടായിരുന്നു; പക്ഷികള്‍ എന്‍റെ തലയിലെ കുട്ടയിൽനിന്ന് അവയെ തിന്നുകളഞ്ഞു എന്നു പറഞ്ഞു."},{"number":18,"verse":"അതിനു യോസേഫ്: അതിന്‍റെ അര്‍ഥം ഇതാകുന്നു, മൂന്നു കുട്ട മൂന്നു ദിവസം."},{"number":19,"verse":"മൂന്നു ദിവസത്തിനകം ഫറവോന്‍ നിന്‍റെ തല വെട്ടി നിന്നെ ഒരു മരത്തിന്മേൽ തൂക്കും; പക്ഷികള്‍ നിന്‍റെ മാംസം തിന്നുകളയും എന്ന് ഉത്തരം പറഞ്ഞു."},{"number":20,"verse":"മൂന്നാം നാളിൽ ഫറവോന്‍റെ തിരുനാളിൽ അവന്‍ തന്‍റെ സകല ദാസന്മാര്‍ക്കും ഒരു വിരുന്നു കഴിച്ചു. തന്‍റെ ദാസന്മാരുടെ മധ്യേ പാനപാത്രവാഹകന്മാരുടെ പ്രമാണിയെയും അപ്പക്കാരുടെ പ്രമാണിയെയും ഓര്‍ത്തു."},{"number":21,"verse":"പാനപാത്രവാഹകന്മാരുടെ പ്രമാണിയെ ഫറവോന്‍റെ കൈയിൽ പാനപാത്രം കൊടുക്കേണ്ടതിനു വീണ്ടും അവന്‍റെ സ്ഥാനത്ത് ആക്കി."},{"number":22,"verse":"അപ്പക്കാരുടെ പ്രമാണിയെയോ അവന്‍ തൂക്കിച്ചു; യോസേഫ് അര്‍ഥം പറഞ്ഞതുപോലെ തന്നെ."},{"number":23,"verse":"എങ്കിലും പാനപാത്രവാഹകന്മാരുടെ പ്രമാണി യോസേഫിനെ ഓര്‍ക്കാതെ അവനെ മറന്നുകളഞ്ഞു."}]}