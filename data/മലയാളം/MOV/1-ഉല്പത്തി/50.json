{"bibleAbbr":"MOV","bookName":"ഉല്പത്തി","bookEnglishName":"Genesis","chapterNumber":50,"verses":[{"number":1,"verse":"അപ്പോള്‍ യോസേഫ് തന്‍റെ അപ്പന്‍റെ മുഖത്തു വീണു കരഞ്ഞ് അവനെ ചുംബിച്ചു."},{"number":2,"verse":"പിന്നെ തന്‍റെ അപ്പനു സുഗന്ധവര്‍ഗം ഇടുവാന്‍ യോസേഫ് തന്‍റെ ദാസന്മാരായ വൈദ്യന്മാരോടു കല്പിച്ചു; വൈദ്യന്മാര്‍ യിസ്രായേലിനു സുഗന്ധവര്‍ഗം ഇട്ടു."},{"number":3,"verse":"അങ്ങനെ നാല്പതു ദിവസം കഴിഞ്ഞു; സുഗന്ധവര്‍ഗം ഇടുവാന്‍ അത്ര ദിവസം വേണ്ടിവരും. മിസ്രയീമ്യര്‍ അവനെക്കുറിച്ച് എഴുപതു ദിവസം വിലാപം കഴിച്ചു."},{"number":4,"verse":"അവനായുള്ള വിലാപകാലം കഴിഞ്ഞപ്പോള്‍ യോസേഫ് ഫറവോന്‍റെ ഗൃഹക്കാരോടു സംസാരിച്ചു: നിങ്ങള്‍ക്ക് എന്നോടു ദയ ഉണ്ടെങ്കിൽ നിങ്ങള്‍ ഫറവോനോട്:"},{"number":5,"verse":"എന്‍റെ അപ്പന്‍: ഇതാ, ഞാന്‍ മരിക്കുന്നു; ഞാന്‍ കനാന്‍ദേശത്ത് എനിക്കുവേണ്ടി വെട്ടിയിരിക്കുന്ന കല്ലറയിൽതന്നെ നീ എന്നെ അടക്കേണമെന്നു പറഞ്ഞ് എന്നെക്കൊണ്ടു സത്യം ചെയ്യിച്ചിട്ടുണ്ട്. ആകയാൽ ഞാന്‍ പോയി എന്‍റെ അപ്പനെ അടക്കി മടങ്ങി വരുവാന്‍ അനുവാദത്തിന് അപേക്ഷിക്കുന്നു എന്ന് ഉണര്‍ത്തിപ്പിന്‍ എന്നു പറഞ്ഞു."},{"number":6,"verse":"നിന്‍റെ അപ്പന്‍ നിന്നെക്കൊണ്ടു സത്യം ചെയ്യിച്ചതുപോലെ നീ പോയി അവനെ അടക്കുക എന്നു ഫറവോന്‍ കല്പിച്ചു."},{"number":7,"verse":"അങ്ങനെ യോസേഫ് അപ്പനെ അടക്കുവാന്‍ പോയി; ഫറവോന്‍റെ ഭൃത്യന്മാരും കോവിലധികാരികളും"},{"number":8,"verse":"മിസ്രയീംദേശത്തിലെ പ്രമാണികളും യോസേഫിന്‍റെ കുടുംബമൊക്കെയും അവന്‍റെ സഹോദരന്മാരും പിതൃഭവനവും അവനോടുകൂടെ പോയി; തങ്ങളുടെ കുഞ്ഞുകുട്ടികളെയും ആടുമാടുകളെയും മാത്രം അവര്‍ ഗോശെന്‍ദേശത്തു വിട്ടേച്ചുപോയി."},{"number":9,"verse":"രഥങ്ങളും കുതിരയാളുകളും അവനോടുകൂടെ പോയി; അത് എത്രയും വലിയ കൂട്ടമായിരുന്നു."},{"number":10,"verse":"അവര്‍ യോര്‍ദ്ദാനക്കരെയുള്ള ഗോരെന്‍ - ആതാദിൽ എത്തിയപ്പോള്‍ അവിടെവച്ച് എത്രയും ഗൗരവമായ പ്രലാപം കഴിച്ചു; ഇങ്ങനെ അവന്‍ ഏഴു ദിവസം തന്‍റെ അപ്പനെക്കുറിച്ചു വിലാപം കഴിച്ചു."},{"number":11,"verse":"ദേശനിവാസികളായ കനാന്യര്‍ ഗോരെന്‍-ആതാദിലെ വിലാപം കണ്ടിട്ട്: ഇതു മിസ്രയീമ്യരുടെ മഹാവിലാപം എന്നു പറഞ്ഞു; അതുകൊണ്ട് ആ സ്ഥലത്തിന് ആബേൽ- മിസ്രയീം എന്നു പേരായി; അതു യോര്‍ദ്ദാനക്കരെ ആകുന്നു."},{"number":12,"verse":"അവന്‍ കല്പിച്ചിരുന്നതുപോലെ പുത്രന്മാര്‍ അവനു ചെയ്തു."},{"number":13,"verse":"അവന്‍റെ പുത്രന്മാര്‍ അവനെ കനാന്‍ദേശത്തേക്കു കൊണ്ടുപോയി, മമ്രേക്കു സമീപം അബ്രാഹാം ഹിത്യനായ എഫ്രോനോടു നിലത്തോടുകൂടെ ശ്മശാനഭൂമിയായി ജന്മം വാങ്ങിയ മക്പേലായെന്ന നിലത്തിലെ ഗുഹയിൽ അവനെ അടക്കം ചെയ്തു."},{"number":14,"verse":"യോസേഫ് അപ്പനെ അടക്കിയശേഷം അവനും സഹോദരന്മാരും അവന്‍റെ അപ്പനെ അടക്കുവാന്‍ കൂടെ പോയിരുന്ന എല്ലാവരും മിസ്രയീമിലേക്ക് മടങ്ങിപ്പോന്നു."},{"number":15,"verse":"അപ്പന്‍ മരിച്ചുപോയി എന്നു യോസേഫിന്‍റെ സഹോദരന്മാര്‍ കണ്ടിട്ട്: പക്ഷേ യോസേഫ് നമ്മെ ദ്വേഷിച്ചു, നാം അവനോടു ചെയ്ത സകല ദോഷത്തിനും നമ്മോടു പ്രതികാരം ചെയ്യുമെന്നു പറഞ്ഞു."},{"number":16,"verse":"അവര്‍ യോസേഫിന്‍റെ അടുക്കൽ ആളയച്ചു: അപ്പന്‍ മരിക്കുംമുമ്പേ: നിന്‍റെ സഹോദരന്മാര്‍ നിന്നോടു ദോഷം ചെയ്തു; അവര്‍ ചെയ്ത അതിക്രമവും പാപവും നീ ക്ഷമിക്കേണം എന്നു യോസേഫിനോടു പറവിന്‍ എന്നു കല്പിച്ചിരിക്കുന്നു."},{"number":17,"verse":"ആകയാൽ അപ്പന്‍റെ ദൈവത്തിന്‍റെ ദാസന്മാരുടെ ദ്രോഹം ക്ഷമിക്കേണമേ എന്നു പറയിച്ചു. അവര്‍ യോസേഫിനോടു സംസാരിക്കുമ്പോള്‍ അവന്‍ കരഞ്ഞു."},{"number":18,"verse":"അവന്‍റെ സഹോദരന്മാര്‍ ചെന്ന് അവന്‍റെ മുമ്പാകെ വീണു: ഇതാ, ഞങ്ങള്‍ നിനക്ക് അടിമകള്‍ എന്നു പറഞ്ഞു."},{"number":19,"verse":"യോസേഫ് അവരോട്: നിങ്ങള്‍ ഭയപ്പെടേണ്ടാ; ഞാന്‍ ദൈവത്തിന്‍റെ സ്ഥാനത്ത് ഇരിക്കുന്നുവോ?"},{"number":20,"verse":"നിങ്ങള്‍ എന്‍റെ നേരേ ദോഷം വിചാരിച്ചു; ദൈവമോ, ഇന്നുള്ളതുപോലെ ബഹുജനത്തിനു ജീവരക്ഷ വരുത്തേണ്ടതിന് അതിനെ ഗുണമാക്കിത്തീര്‍ത്തു."},{"number":21,"verse":"ആകയാൽ നിങ്ങള്‍ ഭയപ്പെടേണ്ടാ; ഞാന്‍ നിങ്ങളെയും നിങ്ങളുടെ കുഞ്ഞുകുട്ടികളെയും പോറ്റി രക്ഷിക്കും എന്നു പറഞ്ഞ് അവരെ ആശ്വസിപ്പിച്ചു ധൈര്യപ്പെടുത്തി."},{"number":22,"verse":"യോസേഫും അവന്‍റെ പിതൃഭവനവും മിസ്രയീമിൽ പാര്‍ത്തു, യോസേഫ് നൂറ്റിപ്പത്തു സംവത്സരം ജീവിച്ചിരുന്നു."},{"number":23,"verse":"എഫ്രയീമിന്‍റെ മൂന്നാം തലമുറയിലെ മക്കളെയും കണ്ടു; മനശ്ശെയുടെ മകനായ മാഖീരിന്‍റെ മക്കളും യോസേഫിന്‍റെ മടിയിൽ വളര്‍ന്നു."},{"number":24,"verse":"അനന്തരം യോസേഫ് തന്‍റെ സഹോദരന്മാരോട്: ഞാന്‍ മരിക്കുന്നു; എന്നാൽ ദൈവം നിങ്ങളെ സന്ദര്‍ശിക്കയും ഈ ദേശത്തുനിന്നു താന്‍ അബ്രാഹാമിനോടും യിസ്ഹാക്കിനോടും യാക്കോബിനോടും സത്യം ചെയ്ത ദേശത്തേക്കു കൊണ്ടുപോകയും ചെയ്യും എന്നു പറഞ്ഞു."},{"number":25,"verse":"ദൈവം നിങ്ങളെ സന്ദര്‍ശിക്കുമ്പോള്‍ നിങ്ങള്‍ എന്‍റെ അസ്ഥികളെ ഇവിടെനിന്നു കൊണ്ടുപോകേണമെന്നു പറഞ്ഞ്, യോസേഫ് യിസ്രായേൽമക്കളെക്കൊണ്ടു സത്യം ചെയ്യിച്ചു."},{"number":26,"verse":"യോസേഫ് നൂറ്റിപ്പത്തു വയസ്സുള്ളവനായി മരിച്ചു. അവര്‍ അവനു സുഗന്ധവര്‍ഗം ഇട്ട് അവനെ മിസ്രയീമിൽ ഒരു ശവപ്പെട്ടിയിൽ വച്ചു."}]}