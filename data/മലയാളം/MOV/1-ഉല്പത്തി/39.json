{"bibleAbbr":"MOV","bookName":"ഉല്പത്തി","bookEnglishName":"Genesis","chapterNumber":39,"verses":[{"number":1,"verse":"എന്നാൽ യോസേഫിനെ മിസ്രയീമിലേക്കു കൊണ്ടുപോയി; അവനെ അവിടെ കൊണ്ടുവന്ന യിശ്മായേല്യരുടെ കൈയിൽനിന്നു ഫറവോന്‍റെ ഒരു ഉദ്യോഗസ്ഥനായി അകമ്പടിനായകനായ പോത്തീഫര്‍ എന്ന ഒരു മിസ്രയീമ്യന്‍ അവനെ വിലയ്ക്കു വാങ്ങി."},{"number":2,"verse":"യഹോവ യോസേഫിനോടുകൂടെ ഉണ്ടായിരുന്നതുകൊണ്ട് അവന്‍ കൃതാര്‍ഥനായി, മിസ്രയീമ്യനായ യജമാനന്‍റെ വീട്ടിൽ പാര്‍ത്തു."},{"number":3,"verse":"യഹോവ അവനോടുകൂടെ ഉണ്ടെന്നും അവന്‍ ചെയ്യുന്നതൊക്കെയും യഹോവ സാധിപ്പിക്കുന്നു എന്നും അവന്‍റെ യജമാനന്‍ കണ്ടു."},{"number":4,"verse":"അതുകൊണ്ടു യോസേഫ് അവന് ഇഷ്ടനായി ശുശ്രൂഷ ചെയ്തു; അവന്‍ അവനെ ഗൃഹവിചാരകനാക്കി, തനിക്കുള്ളതൊക്കെയും അവന്‍റെ കൈയിൽ ഏല്പിച്ചു."},{"number":5,"verse":"അവന്‍ തന്‍റെ വീട്ടിനും തനിക്കുള്ള സകലത്തിനും അവനെ വിചാരകനാക്കിയതുമുതൽ യഹോവ യോസേഫിന്‍റെ നിമിത്തം മിസ്രയീമ്യന്‍റെ വീടിനെ അനുഗ്രഹിച്ചു; വീട്ടിലും വയലിലും അവനുള്ള സകലത്തിന്മേലും യഹോവയുടെ അനുഗ്രഹം ഉണ്ടായി."},{"number":6,"verse":"അവന്‍ തനിക്കുള്ളതൊക്കെയും യോസേഫിന്‍റെ കൈയിൽ ഏല്പിച്ചു; താന്‍ ഭക്ഷിക്കുന്ന ഭക്ഷണം ഒഴികെ അവന്‍റെ കൈവശമുള്ള മറ്റു യാതൊന്നും അവന്‍ അറിഞ്ഞില്ല."},{"number":7,"verse":"യോസേഫ് കോമളനും മനോഹരരൂപിയും ആയിരുന്നതുകൊണ്ട് യജമാനന്‍റെ ഭാര്യ യോസേഫിന്‍മേൽ കണ്ണു പതിച്ചു: എന്നോടുകൂടെ ശയിക്ക എന്നു പറഞ്ഞു."},{"number":8,"verse":"അവന്‍ അതിനു സമ്മതിക്കാതെ യജമാനന്‍റെ ഭാര്യയോട്: ഇതാ, വീട്ടിൽ എന്‍റെ കൈവശമുള്ള യാതൊന്നും എന്‍റെ യജമാനന്‍ അറിയുന്നില്ല; തനിക്കുള്ളതൊക്കെയും എന്‍റെ കൈയിൽ ഏല്പിച്ചിരിക്കുന്നു."},{"number":9,"verse":"ഈ വീട്ടിൽ എന്നെക്കാള്‍ വലിയവനില്ല; നീ അവന്‍റെ ഭാര്യയാകയാൽ നിന്നെയല്ലാതെ മറ്റു യാതൊന്നും അവന്‍ എനിക്കു വിരോധിച്ചിട്ടുമില്ല; അതുകൊണ്ട് ഞാന്‍ ഈ മഹാദോഷം പ്രവര്‍ത്തിച്ച് ദൈവത്തോടു പാപം ചെയ്യുന്നത് എങ്ങനെ എന്നു പറഞ്ഞു."},{"number":10,"verse":"അവള്‍ ദിനംപ്രതിയും യോസേഫിനോടു പറഞ്ഞിട്ടും അവളോടുകൂടെ ശയിപ്പാനോ അവളുടെ അരികെ ഇരിപ്പാനോ അവന്‍ അവളെ അനുസരിച്ചില്ല."},{"number":11,"verse":"ഒരു ദിവസം അവന്‍ തന്‍റെ പ്രവൃത്തി ചെയ്‍വാന്‍ വീട്ടിനകത്തു ചെന്നു; വീട്ടിലുള്ളവര്‍ ആരും അവിടെ ഇല്ലായിരുന്നു."},{"number":12,"verse":"അവള്‍ അവന്‍റെ വസ്ത്രം പിടിച്ചു: എന്നോടുകൂടെ ശയിക്ക എന്നു പറഞ്ഞു; എന്നാൽ അവന്‍ തന്‍റെ വസ്ത്രം അവളുടെ കൈയിൽ വിട്ടേച്ചു പുറത്തേക്ക് ഓടിക്കളഞ്ഞു."},{"number":13,"verse":"അവന്‍ വസ്ത്രം തന്‍റെ കൈയിൽ വിട്ടേച്ചു പുറത്തേക്ക് ഓടിപ്പോയി എന്നു കണ്ടപ്പോള്‍,"},{"number":14,"verse":"അവള്‍ വീട്ടിലുള്ളവരെ വിളിച്ച് അവരോട്: കണ്ടോ, നമ്മെ ഹാസ്യമാക്കേണ്ടതിന് അവന്‍ ഒരു എബ്രായനെ കൊണ്ടുവന്നിട്ടിരിക്കുന്നു; അവന്‍ എന്നോടുകൂടെ ശയിക്കേണ്ടതിന് എന്‍റെ അടുക്കൽ വന്നു; എന്നാൽ ഞാന്‍ ഉറക്കെ നിലവിളിച്ചു."},{"number":15,"verse":"ഞാന്‍ ഉറക്കെ നിലവിളിച്ചതു കേട്ടപ്പോള്‍ അവന്‍ തന്‍റെ വസ്ത്രം എന്‍റെ അടുക്കൽ വിട്ടേച്ച് ഓടിപ്പൊയ്ക്കളഞ്ഞു എന്നു പറഞ്ഞു."},{"number":16,"verse":"യജമാനന്‍ വീട്ടിൽ വരുവോളം അവള്‍ ആ വസ്ത്രം തന്‍റെ പക്കൽ വച്ചുകൊണ്ടിരുന്നു."},{"number":17,"verse":"അവനോട് അവള്‍ അവ്വണ്ണംതന്നെ സംസാരിച്ചു: നീ കൊണ്ടുവന്നിരിക്കുന്ന എബ്രായദാസന്‍ എന്നെ ഹാസ്യമാക്കുവാന്‍ എന്‍റെ അടുക്കൽ വന്നു."},{"number":18,"verse":"ഞാന്‍ ഉറക്കെ നിലവിളിച്ചപ്പോള്‍ അവന്‍ തന്‍റെ വസ്ത്രം എന്‍റെ അടുക്കൽ വിട്ടേച്ചു പുറത്തേക്ക് ഓടിപ്പോയി എന്നു പറഞ്ഞു."},{"number":19,"verse":"നിന്‍റെ ദാസന്‍ ഇങ്ങനെ എന്നോടു ചെയ്തു എന്നു തന്‍റെ ഭാര്യ പറഞ്ഞ വാക്ക് യജമാനന്‍ കേട്ടപ്പോള്‍ അവനു കോപം ജ്വലിച്ചു."},{"number":20,"verse":"യോസേഫിന്‍റെ യജമാനന്‍ അവനെ പിടിച്ച് രാജാവിന്‍റെ ബദ്ധന്മാര്‍ കിടക്കുന്ന കാരാഗൃഹത്തിൽ ആക്കി; അങ്ങനെ അവന്‍ കാരാഗൃഹത്തിൽ കിടന്നു."},{"number":21,"verse":"എന്നാൽ യഹോവ യോസേഫിനോടുകൂടെ ഇരുന്നു, കാരാഗൃഹപ്രമാണിക്ക് അവനോടു ദയ തോന്നത്തക്കവണ്ണം അവനു കൃപ നല്കി."},{"number":22,"verse":"കാരാഗൃഹത്തിലെ സകല ബദ്ധന്മാരെയും കാരാഗൃഹപ്രമാണി യോസേഫിന്‍റെ കൈയിൽ ഏല്പിച്ചു; അവരുടെ പ്രവൃത്തിക്കൊക്കെയും അവന്‍ വിചാരകനായിരുന്നു."},{"number":23,"verse":"യഹോവ അവനോടുകൂടെ ഇരുന്ന് അവന്‍ ചെയ്തതൊക്കെയും സഫലമാക്കുകകൊണ്ട് അവന്‍റെ കൈക്കീഴുള്ള യാതൊന്നും കാരാഗൃഹപ്രമാണി നോക്കിയില്ല."}]}