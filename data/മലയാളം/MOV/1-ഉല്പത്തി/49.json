{"bibleAbbr":"MOV","bookName":"ഉല്പത്തി","bookEnglishName":"Genesis","chapterNumber":49,"verses":[{"number":1,"verse":"അനന്തരം യാക്കോബ് തന്‍റെ പുത്രന്മാരെ വിളിച്ച് അവരോടു പറഞ്ഞത്: കൂടിവരുവിന്‍, ഭാവികാലത്തു നിങ്ങള്‍ക്കു സംഭവിപ്പാനുള്ളതു ഞാന്‍ നിങ്ങളെ അറിയിക്കും."},{"number":2,"verse":"യാക്കോബിന്‍റെ പുത്രന്മാരേ: കൂടിവന്നു കേള്‍പ്പിന്‍; നിങ്ങളുടെ അപ്പനായ യിസ്രായേലിന്‍റെ മൊഴിക്കു ചെവിതരുവിന്‍!"},{"number":3,"verse":"രൂബേനേ, നീ എന്‍റെ ആദ്യജാതന്‍, എന്‍റെ വീര്യവും എന്‍റെ ശക്തിയുടെ ആദ്യഫലവും ശ്രേഷ്ഠതയുടെ വൈശിഷ്ട്യവും ബലത്തിന്‍റെ വൈശിഷ്ട്യവും തന്നെ."},{"number":4,"verse":"വെള്ളംപോലെ തുളുമ്പുന്നവനേ, നീ ശ്രേഷ്ഠനാകയില്ല; നീ അപ്പന്‍റെ കിടക്കമേൽ കയറി അതിനെ അശുദ്ധമാക്കി; എന്‍റെ ശയ്യമേൽ അവന്‍ കയറിയല്ലോ."},{"number":5,"verse":"ശിമെയോനും ലേവിയും സഹോദരന്മാര്‍; അവരുടെ വാളുകള്‍ സാഹസത്തിന്‍റെ ആയുധങ്ങള്‍."},{"number":6,"verse":"എന്നുള്ളമേ, അവരുടെ മന്ത്രണത്തിൽ കൂടരുതേ; എന്‍ മനമേ, അവരുടെ യോഗത്തിൽ ചേരരുതേ; തങ്ങളുടെ കോപത്തിൽ അവര്‍ പുരുഷന്മാരെ കൊന്നു; തങ്ങളുടെ ശാഠ്യത്തിൽ കൂറ്റന്മാരുടെ വരിയുടച്ചു."},{"number":7,"verse":"അവരുടെ ഉഗ്രകോപവും കഠിനക്രോധവും ശപിക്കപ്പെട്ടത്; ഞാന്‍ അവരെ യാക്കോബിൽ പകുക്കയും യിസ്രായേലിൽ ചിതറിക്കയും ചെയ്യും."},{"number":8,"verse":"യെഹൂദായേ, സഹോദരന്മാര്‍ നിന്നെ പുകഴ്ത്തും; നിന്‍റെ കൈ ശത്രുക്കളുടെ കഴുത്തിൽ ഇരിക്കും; അപ്പന്‍റെ മക്കള്‍ നിന്‍റെ മുമ്പിൽ നമസ്കരിക്കും."},{"number":9,"verse":"യെഹൂദാ ഒരു ബാലസിംഹം; മകനേ, നീ ഇരപിടിച്ചു കയറിയിരിക്കുന്നു; അവന്‍ കുനിഞ്ഞു, സിംഹംപോലെയും സിംഹിപോലെയും പതുങ്ങിക്കിടക്കുന്നു; ആര്‍ അവനെ എഴുന്നേല്പിക്കും?"},{"number":10,"verse":"അവകാശമുള്ളവന്‍ വരുവോളം ചെങ്കോൽ യെഹൂദായിൽനിന്നും രാജദണ്ഡ് അവന്‍റെ കാലുകളുടെ ഇടയിൽനിന്നും നീങ്ങിപ്പോകയില്ല; ജാതികളുടെ അനുസരണം അവനോട് ആകും."},{"number":11,"verse":"അവന്‍ മുന്തിരിവള്ളിയോടു ചെറുകഴുതയെയും വിശിഷ്ടമുന്തിരിവള്ളിയോടു കഴുതക്കുട്ടിയെയും കെട്ടുന്നു; അവന്‍ വീഞ്ഞിൽ തന്‍റെ ഉടുപ്പും ദ്രാക്ഷാരസത്തിൽ തന്‍റെ വസ്ത്രവും അലക്കുന്നു."},{"number":12,"verse":"അവന്‍റെ കണ്ണ് വീഞ്ഞുകൊണ്ടു ചുവന്നും അവന്‍റെ പല്ല് പാലുകൊണ്ടു വെളുത്തും ഇരിക്കുന്നു."},{"number":13,"verse":"സെബൂലൂന്‍ സമുദ്രതീരത്തു വസിക്കും; അവന്‍ കപ്പൽത്തുറമുഖത്തു പാര്‍ക്കും; അവന്‍റെ പാര്‍ശ്വം സീദോന്‍വരെ ആകും."},{"number":14,"verse":"യിസ്സാഖാര്‍ അസ്ഥിബലമുള്ള കഴുത; അവന്‍ തൊഴുത്തുകളുടെ മധ്യേ കിടക്കുന്നു."},{"number":15,"verse":"വിശ്രാമം നല്ലതെന്നും ദേശം ഇമ്പമുള്ളതെന്നും കണ്ടു, അവന്‍ ചുമടിനു ചുമൽ കൊടുത്ത് ഊഴിയത്തിനു ദാസനായിത്തീര്‍ന്നു."},{"number":16,"verse":"ദാന്‍ ഏതൊരു യിസ്രായേല്യഗോത്രവും പോലെ സ്വജനത്തിനു ന്യായപാലനം ചെയ്യും."},{"number":17,"verse":"ദാന്‍ വഴിയിൽ ഒരു പാമ്പും പാതയിൽ ഒരു സര്‍പ്പവും ആകുന്നു; അവന്‍ കുതിരയുടെ കുതികാൽ കടിക്കും; പുറത്തു കയറിയവന്‍ മലര്‍ന്നു വീഴും."},{"number":18,"verse":"യഹോവേ, ഞാന്‍ നിന്‍റെ രക്ഷയ്ക്കായി കാത്തിരിക്കുന്നു."},{"number":19,"verse":"ഗാദോ, കവര്‍ച്ചപ്പട അവനെ ഞെരുക്കും; അവനോ അവരുടെ പിന്‍പടയെ ഞെരുക്കും;"},{"number":20,"verse":"ആശേരോ, അവന്‍റെ ആഹാരം പുഷ്‍ടിയുള്ളത്; അവന്‍ രാജകീയസ്വാദുഭോജനം നല്കും."},{"number":21,"verse":"നഫ്താലി സ്വതന്ത്രയായി നടക്കുന്ന പേടമാന്‍; അവന്‍ ലാവണ്യവാക്കുകള്‍ സംസാരിക്കുന്നു."},{"number":22,"verse":"യോസേഫ് ഫലപ്രദമായോരു വൃക്ഷം, നീരുറവിനരികെ ഫലപ്രദമായോരു വൃക്ഷം തന്നെ; അതിന്‍റെ കൊമ്പുകള്‍ മതിലിന്മേൽ പടരുന്നു."},{"number":23,"verse":"വില്ലാളികള്‍ അവനെ വിഷമിപ്പിച്ചു; അവര്‍ എയ്തു, അവനോടു പൊരുതു."},{"number":24,"verse":"അവന്‍റെ വില്ല് ഉറപ്പോടെ നിന്നു; അവന്‍റെ ഭുജം യാക്കോബിന്‍ വല്ലഭന്‍റെ കൈയാൽ ബലപ്പെട്ടു; യിസ്രായേലിന്‍റെ പാറയായ ഇടയന്‍റെ നാമത്താൽ തന്നെ."},{"number":25,"verse":"നിന്‍ പിതാവിന്‍റെ ദൈവത്താൽ - അവന്‍ നിന്നെ സഹായിക്കും- സര്‍വശക്തനാൽ തന്നെ -അവന്‍ മീതെ ആകാശത്തിന്‍റെ അനുഗ്രഹങ്ങളാലും താഴെ കിടക്കുന്ന ആഴത്തിന്‍റെ അനുഗ്രഹങ്ങളാലും മുലയുടെയും ഗര്‍ഭത്തിന്‍റെയും അനുഗ്രഹങ്ങളാലും നിന്നെ അനുഗ്രഹിക്കും."},{"number":26,"verse":"നിന്‍ പിതാവിന്‍റെ അനുഗ്രഹങ്ങള്‍ എന്‍ ജനകന്മാരുടെ അനുഗ്രഹങ്ങള്‍ക്കു മീതെ ശാശ്വതഗിരികളുടെ അറ്റത്തോളം പ്രബലപ്പെട്ട് അവ യോസേഫിന്‍റെ തലയിലും തന്‍റെ സഹോദരന്മാരിൽ പ്രഭുവായവന്‍റെ നെറുകയിലും വരും."},{"number":27,"verse":"ബെന്യാമീന്‍ കടിച്ചു കീറുന്ന ചെന്നായ്; രാവിലെ അവന്‍ ഇരപിടിച്ചു വിഴുങ്ങും; വൈകുന്നേരത്ത് അവന്‍ കവര്‍ച്ച പങ്കിടും."},{"number":28,"verse":"യിസ്രായേൽഗോത്രം പന്ത്രണ്ടും ഇവ ആകുന്നു; അവരുടെ പിതാവ് അവരോടു പറഞ്ഞത് ഇതു തന്നെ; അവന്‍ അവരിൽ ഓരോരുത്തന് അവനവന്‍റെ അനുഗ്രഹം കൊടുത്ത് അവരെ അനുഗ്രഹിച്ചു."},{"number":29,"verse":"അവന്‍ അവരോട് ആജ്ഞാപിച്ചു പറഞ്ഞത്: ഞാന്‍ എന്‍റെ ജനത്തോടു ചേരുമ്പോള്‍ നിങ്ങള്‍ ഹിത്യനായ എഫ്രോന്‍റെ നിലത്തിലെ ഗുഹയിൽ എന്‍റെ പിതാക്കന്മാരുടെ അടുക്കൽ എന്നെ അടക്കേണം."},{"number":30,"verse":"കനാന്‍ദേശത്തു മമ്രേയ്ക്കു സമീപം, അബ്രാഹാം ഹിത്യനായ എഫ്രോനോടു നിലത്തോടുകൂടെ ശ്മശാനഭൂമിയായി ജന്മം വാങ്ങിയ മക്പേലാ എന്ന നിലത്തിലെ ഗുഹയിൽ തന്നെ."},{"number":31,"verse":"അവിടെ അവര്‍ അബ്രാഹാമിനെയും അവന്‍റെ ഭാര്യയായ സാറായെയും യിസ്ഹാക്കിനെയും അവന്‍റെ ഭാര്യയായ റിബെക്കായെയും അടക്കി; അവിടെ ഞാന്‍ ലേയായെയും അടക്കി."},{"number":32,"verse":"ആ നിലവും അതിലെ ഗുഹയും ഹിത്യരോടു വിലയ്ക്കു വാങ്ങിയതാകുന്നു."},{"number":33,"verse":"യാക്കോബ് തന്‍റെ പുത്രന്മാരോട് ആജ്ഞാപിച്ചുതീര്‍ന്നശേഷം അവന്‍ കാൽ കട്ടിലിന്മേൽ എടുത്തു വച്ചിട്ടു പ്രാണനെ വിട്ടു തന്‍റെ ജനത്തോടു ചേര്‍ന്നു."}]}