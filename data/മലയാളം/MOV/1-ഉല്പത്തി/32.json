{"bibleAbbr":"MOV","bookName":"ഉല്പത്തി","bookEnglishName":"Genesis","chapterNumber":32,"verses":[{"number":1,"verse":"യാക്കോബ് തന്‍റെ വഴിക്കു പോയി; ദൈവത്തിന്‍റെ ദൂതന്മാര്‍ അവന്‍റെ എതിരേ വന്നു."},{"number":2,"verse":"യാക്കോബ് അവരെ കണ്ടപ്പോള്‍: ഇതു ദൈവത്തിന്‍റെ സേന എന്നു പറഞ്ഞു. ആ സ്ഥലത്തിനു മഹനയീം എന്നു പേരിട്ടു."},{"number":3,"verse":"അനന്തരം യാക്കോബ് എദോംനാടായ സേയീര്‍ദേശത്ത് തന്‍റെ സഹോദരനായ ഏശാവിന്‍റെ അടുക്കൽ തനിക്കു മുമ്പായി ദൂതന്മാരെ അയച്ചു."},{"number":4,"verse":"അവരോടു കല്പിച്ചത് എന്തെന്നാൽ: എന്‍റെ യജമാനനായ ഏശാവിനോട് ഇങ്ങനെ പറവിന്‍: നിന്‍റെ അടിയാന്‍ യാക്കോബ് ഇപ്രകാരം പറയുന്നു: ഞാന്‍ ലാബാന്‍റെ അടുക്കൽ പരദേശിയായി പാര്‍ത്ത് ഇന്നുവരെ അവിടെ താമസിച്ചു."},{"number":5,"verse":"എനിക്കു കാളയും കഴുതയും ആടും ദാസീദാസന്മാരും ഉണ്ട്; നിനക്ക് എന്നോട് കൃപ തോന്നേണ്ടതിനാകുന്നു യജമാനനെ അറിയിപ്പാന്‍ ആളയയ്ക്കുന്നത്."},{"number":6,"verse":"ദൂതന്മാര്‍ യാക്കോബിന്‍റെ അടുക്കൽ മടങ്ങിവന്നു: ഞങ്ങള്‍ നിന്‍റെ സഹോദരനായ ഏശാവിന്‍റെ അടുക്കൽ പോയി വന്നു; അവന്‍ നാനൂറ് ആളുമായി നിന്നെ എതിരേല്പാന്‍ വരുന്നു എന്നു പറഞ്ഞു."},{"number":7,"verse":"അപ്പോള്‍ യാക്കോബ് ഏറ്റവും ഭ്രമിച്ചു ഭയവശനായി, തന്നോടുകൂടെ ഉണ്ടായിരുന്ന ജനത്തെയും ആടുകളെയും കന്നുകാലികളെയും ഒട്ടകങ്ങളെയും രണ്ടു കൂട്ടമായി വിഭാഗിച്ചു."},{"number":8,"verse":"ഏശാവ് ഒരു കൂട്ടത്തിന്‍റെ നേരേ വന്ന് അതിനെ നശിപ്പിച്ചാൽ മറ്റേ കൂട്ടത്തിന് ഓടിപ്പോകാമല്ലോ എന്നു പറഞ്ഞു."},{"number":9,"verse":"പിന്നെ യാക്കോബ് പ്രാര്‍ഥിച്ചത്: എന്‍റെ പിതാവായ അബ്രാഹാമിന്‍റെ ദൈവവും എന്‍റെ പിതാവായ യിസ്ഹാക്കിന്‍റെ ദൈവവുമായുള്ളോവേ, നിന്‍റെ ദേശത്തേക്കും നിന്‍റെ ചാര്‍ച്ചക്കാരുടെ അടുക്കലേക്കും മടങ്ങിപ്പോക; ഞാന്‍ നിനക്ക് നന്മ ചെയ്യുമെന്ന് എന്നോട് അരുളിച്ചെയ്ത യഹോവേ,"},{"number":10,"verse":"അടിയനോടു കാണിച്ചിരിക്കുന്ന സകല ദയയ്ക്കും സകല വിശ്വസ്തതയ്ക്കും ഞാന്‍ അപാത്രമത്രേ; ഒരു വടിയോടുകൂടി മാത്രമല്ലോ ഞാന്‍ ഈ യോര്‍ദ്ദാന്‍ കടന്നത്; ഇപ്പോഴോ ഞാന്‍ രണ്ടു കൂട്ടമായി തീര്‍ന്നിരിക്കുന്നു."},{"number":11,"verse":"എന്‍റെ സഹോദരനായ ഏശാവിന്‍റെ കൈയിൽനിന്ന് എന്നെ രക്ഷിക്കേണമേ; പക്ഷേ അവന്‍ വന്ന് എന്നെയും മക്കളോടുകൂടെ തള്ളയെയും നശിപ്പിക്കും എന്നു ഞാന്‍ ഭയപ്പെടുന്നു."},{"number":12,"verse":"നീയോ: ഞാന്‍ നിന്നോടു നന്മ ചെയ്യും; നിന്‍റെ സന്തതിയെ പെരുപ്പംകൊണ്ട് എണ്ണിക്കൂടാത്ത കടല്ക്കരയിലെ മണൽപോലെ ആക്കുമെന്ന് അരുളിച്ചെയ്തുവല്ലോ."},{"number":13,"verse":"അന്നു രാത്രി അവന്‍ അവിടെ പാര്‍ത്തു; തന്‍റെ പക്കൽ ഉള്ളതിൽ തന്‍റെ സഹോദരനായ ഏശാവിനു സമ്മാനമായിട്ട്"},{"number":14,"verse":"ഇരുനൂറു കോലാടിനെയും ഇരുപതു കോലാട്ടുകൊറ്റനെയും ഇരുനൂറു ചെമ്മരിയാടിനെയും ഇരുപതു ചെമ്മരിയാട്ടുകൊറ്റനെയും"},{"number":15,"verse":"കറവുള്ള മുപ്പതു ഒട്ടകത്തെയും അവയുടെ കുട്ടികളെയും നാല്പതു പശുവിനെയും പത്തു കാളയെയും ഇരുപതു പെണ്‍കഴുതയെയും പത്തു കഴുതക്കുട്ടിയെയും വേര്‍തിരിച്ചു."},{"number":16,"verse":"തന്‍റെ ദാസന്മാരുടെ പക്കൽ ഓരോ കൂട്ടത്തെ പ്രത്യേകം പ്രത്യേകമായി ഏല്പിച്ചു, തന്‍റെ ദാസന്മാരോട്: നിങ്ങള്‍ എനിക്കു മുമ്പായി കടന്നുപോയി അതതു കൂട്ടത്തിനു മധ്യേ ഇടയിടുവിന്‍ എന്നു പറഞ്ഞു."},{"number":17,"verse":"ഒന്നാമതു പോകുന്നവനോട് അവന്‍: എന്‍റെ സഹോദരനായ ഏശാവ് നിന്നെ കണ്ട്: നീ ആരുടെ ആള്‍? എവിടെ പോകുന്നു? നിന്‍റെ മുമ്പിൽ പോകുന്ന ഇവ ആരുടെ വക എന്നിങ്ങനെ നിന്നോടു ചോദിച്ചാൽ:"},{"number":18,"verse":"നിന്‍റെ അടിയാന്‍ യാക്കോബിന്‍റെ വക ആകുന്നു; ഇതു യജമാനനായ ഏശാവിന് അയച്ചിരിക്കുന്ന സമ്മാനം; അതാ, അവനും പിന്നാലെ വരുന്നു എന്നു നീ പറയേണം എന്നു കല്പിച്ചു."},{"number":19,"verse":"രണ്ടാമത്തവനോടും മൂന്നാമത്തവനോടും കൂട്ടങ്ങളെ നടത്തിക്കൊണ്ടുപോകുന്ന എല്ലാവരോടും: നിങ്ങള്‍ ഏശാവിനെ കാണുമ്പോള്‍ ഇപ്രകാരം അവനോടു പറവിന്‍;"},{"number":20,"verse":"അതാ, നിന്‍റെ അടിയാന്‍ യാക്കോബ് പിന്നാലെ വരുന്നു എന്നും പറവിന്‍ എന്ന് അവന്‍ കല്പിച്ചു. എനിക്കു മുമ്പായി പോകുന്ന സമ്മാനംകൊണ്ട് അവനെ ശാന്തമാക്കീട്ടു പിന്നെ ഞാന്‍ അവന്‍റെ മുഖം കണ്ടുകൊള്ളാം; പക്ഷേ അവന് എന്നോടു ദയ തോന്നുമായിരിക്കും എന്നു പറഞ്ഞു."},{"number":21,"verse":"അങ്ങനെ സമ്മാനം അവന്‍റെ മുമ്പായി പോയി; അവനോ അന്നു രാത്രി കൂട്ടത്തോടുകൂടെ പാര്‍ത്തു."},{"number":22,"verse":"രാത്രിയിൽ അവന്‍ എഴുന്നേറ്റു തന്‍റെ രണ്ടു ഭാര്യമാരെയും രണ്ടു ദാസിമാരെയും പതിനൊന്നു പുത്രന്മാരെയും കൂട്ടി യബ്ബോക് കടവു കടന്നു."},{"number":23,"verse":"അങ്ങനെ അവന്‍ അവരെ കൂട്ടി ആറ്റിനക്കരെ കടത്തി; തനിക്കുള്ളതൊക്കെയും അക്കരെ കടത്തിയശേഷം യാക്കോബ് തനിയെ ശേഷിച്ചു."},{"number":24,"verse":"അപ്പോള്‍ ഒരു പുരുഷന്‍ ഉഷസ്സാകുവോളം അവനോടു മല്ലുപിടിച്ചു."},{"number":25,"verse":"അവനെ ജയിക്കയില്ല എന്നു കണ്ടപ്പോള്‍ അവന്‍ അവന്‍റെ തുടയുടെ തടം തൊട്ടു; ആകയാൽ അവനോടു മല്ലുപിടിക്കയിൽ യാക്കോബിന്‍റെ തുടയുടെ തടം ഉളുക്കിപ്പോയി."},{"number":26,"verse":"എന്നെ വിടുക; ഉഷസ്സ് ഉദിക്കുന്നുവല്ലോ എന്ന് അവന്‍ പറഞ്ഞതിന്: നീ എന്നെ അനുഗ്രഹിച്ചല്ലാതെ ഞാന്‍ നിന്നെ വിടുകയില്ല എന്ന് അവന്‍ പറഞ്ഞു."},{"number":27,"verse":"നിന്‍റെ പേര്‍ എന്ത് എന്ന് അവന്‍ അവനോടു ചോദിച്ചതിന്: യാക്കോബ് എന്ന് അവന്‍ പറഞ്ഞു."},{"number":28,"verse":"നീ ദൈവത്തോടും മനുഷ്യരോടും മല്ലുപിടിച്ചു ജയിച്ചതുകൊണ്ടു നിന്‍റെ പേര്‍ ഇനി യാക്കോബ് എന്നല്ല യിസ്രായേൽ എന്നു വിളിക്കപ്പെടും എന്ന് അവന്‍ പറഞ്ഞു."},{"number":29,"verse":"യാക്കോബ് അവനോട്: നിന്‍റെ പേര്‍ എനിക്കു പറഞ്ഞുതരേണം എന്ന് അപേക്ഷിച്ചു: നീ എന്‍റെ പേര്‍ ചോദിക്കുന്നത് എന്ത് എന്ന് അവന്‍ പറഞ്ഞു, അവിടെവച്ച് അവനെ അനുഗ്രഹിച്ചു."},{"number":30,"verse":"ഞാന്‍ ദൈവത്തെ മുഖാമുഖമായി കണ്ടിട്ടും എനിക്കു ജീവഹാനി വന്നില്ല എന്നു യാക്കോബ് പറഞ്ഞ്, ആ സ്ഥലത്തിനു പെനീയേൽ എന്നു പേരിട്ടു."},{"number":31,"verse":"അവന്‍ പെനീയേൽ കടന്നുപോകുമ്പോള്‍ സൂര്യന്‍ ഉദിച്ചു; എന്നാൽ തുടയുടെ ഉളുക്കുനിമിത്തം അവന്‍ മുടന്തി നടന്നു."},{"number":32,"verse":"അവന്‍ യാക്കോബിന്‍റെ തുടയുടെ തടത്തിലെ ഞരമ്പു തൊടുകകൊണ്ടു യിസ്രായേൽമക്കള്‍ ഇന്നുവരെയും തുടയുടെ തടത്തിലെ ഞരമ്പു തിന്നാറില്ല."}]}