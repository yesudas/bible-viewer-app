{"bibleAbbr":"MOV","bookName":"ആവർത്തനം","bookEnglishName":"Deuteronomy","chapterNumber":32,"verses":[{"number":1,"verse":"ആകാശമേ, ചെവിതരിക; ഞാന്‍ സംസാരിക്കും; ഭൂമി എന്‍റെ വായിന്‍വാക്കുകളെ കേള്‍ക്കട്ടെ."},{"number":2,"verse":"മഴപോലെ എന്‍റെ ഉപദേശം പൊഴിയും; എന്‍റെ വചനം മഞ്ഞുപോലെയും ഇളമ്പുല്ലിന്മേൽ പൊടിമഴപോലെയും സസ്യത്തിന്മേൽ മാരിപോലെയും ചൊരിയും."},{"number":3,"verse":"ഞാന്‍ യഹോവയുടെ നാമം ഘോഷിക്കും; നമ്മുടെ ദൈവത്തിനു മഹത്ത്വം കൊടുപ്പീന്‍."},{"number":4,"verse":"അവന്‍ പാറ; അവന്‍റെ പ്രവൃത്തി അത്യുത്തമം. അവന്‍റെ വഴികളൊക്കെയും ന്യായം; അവന്‍ വിശ്വസ്തതയുള്ള ദൈവം, വ്യാജമില്ലാത്തവന്‍; നീതിയും നേരുമുള്ളവന്‍തന്നെ."},{"number":5,"verse":"അവര്‍ അവനോടു വഷളത്തം കാണിച്ചു: അവര്‍ അവന്‍റെ മക്കളല്ല, സ്വയകളങ്കമത്രേ; വക്രതയും കോട്ടവുമുള്ള തലമുറ."},{"number":6,"verse":"ഭോഷത്തവും അജ്ഞാനവുമുള്ള ജനമേ, ഇങ്ങനെയോ നിങ്ങള്‍ യഹോവയ്ക്കു പകരം കൊടുക്കുന്നത്? അവനല്ലോ നിന്‍റെ പിതാവ്, നിന്‍റെ ഉടയവന്‍. അവനല്ലോ നിന്നെ സൃഷ്‍ടിക്കയും രക്ഷിക്കയും ചെയ്തവന്‍."},{"number":7,"verse":"പൂര്‍വദിവസങ്ങളെ ഓര്‍ക്കുക: മുന്‍തലമുറകളുടെ സംവത്സരങ്ങളെ ചിന്തിക്ക; നിന്‍റെ പിതാവിനോടു ചോദിക്ക, അവന്‍ അറിയിച്ചുതരും; നിന്‍റെ വൃദ്ധന്മാരോടു ചോദിക്ക, അവര്‍ പറഞ്ഞുതരും."},{"number":8,"verse":"മഹോന്നതന്‍ ജാതികള്‍ക്ക് അവകാശം വിഭാഗിക്കയും മനുഷ്യപുത്രന്മാരെ വേര്‍പിരിക്കയും ചെയ്തപ്പോള്‍ അവന്‍ യിസ്രായേൽമക്കളുടെ എണ്ണത്തിനു തക്കവണ്ണം ജാതികളുടെ അതിര്‍ത്തികളെ നിശ്ചയിച്ചു."},{"number":9,"verse":"യഹോവയുടെ അംശം അവന്‍റെ ജനവും യാക്കോബ് അവന്‍റെ അവകാശവും ആകുന്നു."},{"number":10,"verse":"താന്‍ അവനെ മരുഭൂമിയിലും ഓളി കേള്‍ക്കുന്ന ശൂന്യപ്രദേശത്തിലും കണ്ടു. അവനെ ചുറ്റി പരിപാലിച്ചു കണ്‍മണിപോലെ അവനെ സൂക്ഷിച്ചു."},{"number":11,"verse":"കഴുകന്‍ തന്‍റെ കൂട് അനക്കി കുഞ്ഞുങ്ങള്‍ക്കു മീതെ പറക്കുമ്പോലെ താന്‍ ചിറകു വിരിച്ച് അവനെ എടുത്ത് തന്‍റെ ചിറകിന്മേൽ അവനെ വഹിച്ചു."},{"number":12,"verse":"യഹോവ തനിയേ അവനെ നടത്തി; അവനോടുകൂടെ അന്യദൈവം ഉണ്ടായിരുന്നില്ല."},{"number":13,"verse":"അവന്‍ ഭൂമിയുടെ ഉന്നതങ്ങളിൽ അവനെ വാഹനമേറ്റി; നിലത്തെ അനുഭവംകൊണ്ട് അവന്‍ ഉപജീവിച്ചു. അവനെ പാറയിൽനിന്ന് തേനും തീക്കല്ലിൽനിന്ന് എണ്ണയും കുടിപ്പിച്ചു."},{"number":14,"verse":"പശുക്കളുടെ വെണ്ണയെയും ആടുകളുടെ പാലിനെയും ആട്ടിന്‍കുട്ടികളുടെ മേദസ്സിനെയും ബാശാനിലെ ആട്ടുകൊറ്റന്മാരെയും കോലാടുകളെയും കോതമ്പിന്‍കാമ്പിനെയും അവനു കൊടുത്തു; നീ ദ്രാക്ഷാരക്തമായ വീഞ്ഞു കുടിച്ചു."},{"number":15,"verse":"യെശൂരൂനോ പുഷ്‍ടിവച്ച് ഉതച്ചു; നീ പുഷ്‍ടിവച്ച് കനത്തു തടിച്ചിരിക്കുന്നു. തന്നെ ഉണ്ടാക്കിയ ദൈവത്തെ അവന്‍ ത്യജിച്ചു തന്‍റെ രക്ഷയുടെ പാറയെ നിരസിച്ചു."},{"number":16,"verse":"അവര്‍ അന്യദൈവങ്ങളാൽ അവനെ ക്രുദ്ധിപ്പിച്ചു, മ്ലേച്ഛതകളാൽ അവനെ കോപിപ്പിച്ചു."},{"number":17,"verse":"അവര്‍ ദുര്‍ഭൂതങ്ങള്‍ക്ക്, ദൈവമല്ലാത്തവയ്ക്ക്, തങ്ങള്‍ അറിയാത്ത ദേവന്മാര്‍ക്കു ബലികഴിച്ചു; അവരുടെ പിതാക്കന്മാര്‍ അവയെ ഭജിച്ചിട്ടില്ല, അവ നൂതനമായി ഉദ്ഭവിച്ച നവീനമൂര്‍ത്തികള്‍ അത്രേ."},{"number":18,"verse":"നിന്നെ ജനിപ്പിച്ച പാറയെ നീ വിസ്മരിച്ചു നിന്നെ ഉല്പാദിപ്പിച്ച ദൈവത്തെ മറന്നുകളഞ്ഞു."},{"number":19,"verse":"യഹോവ കണ്ട് അവരെ തള്ളിക്കളഞ്ഞു; തന്‍റെ പുത്രീപുത്രന്മാരോടുള്ള നീരസത്താൽ തന്നെ."},{"number":20,"verse":"അവന്‍ അരുളിച്ചെയ്തതു: ഞാന്‍ എന്‍റെ മുഖം അവര്‍ക്കു മറയ്ക്കും; അവരുടെ അന്തം എന്ത് എന്നു ഞാന്‍ നോക്കും. അവര്‍ വക്രതയുള്ള തലമുറ, നേരില്ലാത്ത മക്കള്‍."},{"number":21,"verse":"ദൈവമല്ലാത്തതിനെക്കൊണ്ട് എനിക്ക് എരിവു വരുത്തി, മിഥ്യാമൂര്‍ത്തികളാൽ എന്നെ മുഷിപ്പിച്ചു. ഞാനും ജനമല്ലാത്തവരെക്കൊണ്ട് അവര്‍ക്ക് എരിവുവരുത്തും; മൂഢജാതിയെക്കൊണ്ട് അവരെ മുഷിപ്പിക്കും."},{"number":22,"verse":"എന്‍റെ കോപത്താൽ തീ ജ്വലിച്ചു പാതാളത്തിന്‍റെ ആഴത്തോളം കത്തും; ഭൂമിയെയും അതിന്‍റെ അനുഭവത്തെയും ദഹിപ്പിച്ചു പര്‍വതങ്ങളുടെ അടിസ്ഥാനങ്ങളെ കരിച്ചുകളയും."},{"number":23,"verse":"ഞാന്‍ അനര്‍ഥങ്ങള്‍ അവരുടെമേൽ കുന്നിക്കും; എന്‍റെ അസ്ത്രങ്ങള്‍ അവരുടെ നേരേ ചെലവിടും."},{"number":24,"verse":"അവര്‍ വിശപ്പുകൊണ്ടു ക്ഷയിക്കും; ഉഷ്ണരോഗത്തിനും വിഷവ്യാധിക്കും ഇരയാകും. മൃഗങ്ങളുടെ പല്ലും പന്നഗങ്ങളുടെ വിഷവും ഞാന്‍ അവരുടെ ഇടയിൽ അയയ്ക്കും."},{"number":25,"verse":"വീഥികളിൽ വാളും അറകളിൽ ഭീതിയും യുവാവിനെയും യുവതിയെയും ശിശുവിനെയും നരച്ചവനെയും സംഹരിക്കും."},{"number":26,"verse":"ഞങ്ങളുടെ കൈ ജയംകൊണ്ടു; യഹോവയല്ല ഇതൊക്കെയും ചെയ്തത് എന്ന് അവരുടെ വൈരികള്‍ തെറ്റായി വിചാരിക്കയും ശത്രു എനിക്കു ക്രോധം വരുത്തുകയും ചെയ്യും എന്നു ഞാന്‍ ശങ്കിച്ചിരുന്നില്ലങ്കിൽ,"},{"number":27,"verse":"ഞാന്‍ അവരെ ഊതിക്കളഞ്ഞു, മനുഷ്യരിൽനിന്ന് അവരുടെ ഓര്‍മ ഇല്ലാതാക്കുമായിരുന്നു."},{"number":28,"verse":"അവര്‍ ആലോചനയില്ലാത്ത ജാതി; അവര്‍ക്കു വിവേകബുദ്ധിയില്ല."},{"number":29,"verse":"ഹാ, അവര്‍ ജ്ഞാനികളായി ഇതു ഗ്രഹിച്ചു തങ്ങളുടെ ഭവിഷ്യം ചിന്തിച്ചെങ്കിൽ കൊള്ളായിരുന്നു."},{"number":30,"verse":"അവരുടെ പാറ അവരെ വിറ്റുകളകയും യഹോവ അവരെ ഏല്പിച്ചുകൊടുക്കയും ചെയ്തിട്ടല്ലാതെ ഒരുവന്‍ ആയിരം പേരെ പിന്തുടരുന്നതും ഇരുവര്‍ പതിനായിരം പേരെ ഓടിക്കുന്നതുമെങ്ങനെ?"},{"number":31,"verse":"അവരുടെ പാറ നമ്മുടെ പാറപോലെയല്ല, അതിനു നമ്മുടെ ശത്രുക്കള്‍തന്നെ സാക്ഷികള്‍."},{"number":32,"verse":"അവരുടെ മുന്തിരിവള്ളി സൊദോംവള്ളിയിൽനിന്നും ഗൊമോറാനിലങ്ങളിൽനിന്നും ഉള്ളത്; അവരുടെ മുന്തിരിപ്പഴം നഞ്ചും മുന്തിരിക്കുല കയ്പുമാകുന്നു;"},{"number":33,"verse":"അവരുടെ വീഞ്ഞ് മഹാസര്‍പ്പത്തിന്‍ വിഷവും മൂര്‍ഖന്‍റെ കാളകൂടവും ആകുന്നു."},{"number":34,"verse":"ഇത് എന്‍റെ അടുക്കൽ സംഗ്രഹിച്ചും എന്‍ ഭണ്ഡാരത്തിൽ മുദ്രയിട്ടും ഇരിക്കുന്നില്ലയോ?"},{"number":35,"verse":"അവരുടെ കാൽ വഴുതുംകാലത്തേക്കു പ്രതികാരവും പ്രതിഫലവും എന്‍റെ പക്കൽ ഉണ്ട്; അവരുടെ അനര്‍ഥദിവസം അടുത്തിരിക്കുന്നു; അവര്‍ക്കു ഭവിപ്പാനുള്ളതു ബദ്ധപ്പെടുന്നു."},{"number":36,"verse":"യഹോവ തന്‍റെ ജനത്തെ ന്യായം വിധിക്കും; അവരുടെ ബലം ക്ഷയിച്ചുപോയി; ബദ്ധനും സ്വതന്ത്രനും ഇല്ലാതെയായിക്കണ്ടിട്ട് അവന്‍ സ്വദാസന്മാരെക്കുറിച്ച് അനുതപിക്കും."},{"number":37,"verse":"അവരുടെ ബലികളുടെ മേദസ്സു തിന്നുകയും പാനീയബലിയുടെ വീഞ്ഞു കുടിക്കയും ചെയ്ത ദേവന്മാരും അവര്‍ ആശ്രയിച്ച പാറയും എവിടെ?"},{"number":38,"verse":"അവര്‍ എഴുന്നേറ്റ് നിങ്ങളെ സഹായിച്ചു നിങ്ങള്‍ക്കു ശരണമായിരിക്കട്ടെ എന്ന് അവന്‍ അരുളിച്ചെയ്യും."},{"number":39,"verse":"ഞാന്‍, ഞാന്‍ മാത്രമേയുള്ളൂ; ഞാനല്ലാതെ ദൈവമില്ല എന്ന് ഇപ്പോള്‍ കണ്ടുകൊള്‍വിന്‍. ഞാന്‍ കൊല്ലുന്നു; ഞാന്‍ ജീവിപ്പിക്കുന്നു; ഞാന്‍ തകര്‍ക്കുന്നു; ഞാന്‍ സൗഖ്യമാക്കുന്നു; എന്‍റെ കൈയിൽനിന്നു വിടുവിക്കുന്നവന്‍ ഇല്ല."},{"number":40,"verse":"ഞാന്‍ ആകാശത്തേക്ക് കൈ ഉയര്‍ത്തി സത്യം ചെയ്യുന്നത്: നിത്യനായിരിക്കുന്ന എന്നാണ-"},{"number":41,"verse":"എന്‍റെ മിന്നലാം വാള്‍ ഞാന്‍ മൂര്‍ച്ചയാക്കി എന്‍ കൈ ന്യായവിധി തുടങ്ങുമ്പോള്‍, ഞാന്‍ ശത്രുക്കളിൽ പ്രതികാരം നടത്തും; എന്നെ ദ്വേഷിക്കുന്നവര്‍ക്കു പകരം വീട്ടും."},{"number":42,"verse":"ഹതന്മാരുടെയും ബദ്ധന്മാരുടെയും രക്തത്താലും, ശത്രുനായകന്മാരുടെ ശിരസ്സിൽനിന്ന് ഒലിക്കുന്നതിനാലും ഞാന്‍ എന്‍റെ അസ്ത്രങ്ങളെ ലഹരിപ്പിക്കും; എന്‍റെ വാള്‍ മാംസം തിന്നുകയും ചെയ്യും."},{"number":43,"verse":"ജാതികളേ, അവന്‍റെ ജനത്തോടുകൂടെ ഉല്ലസിപ്പിന്‍; അവന്‍ സ്വദാസന്മാരുടെ രക്തത്തിനു പ്രതികാരം ചെയ്യും; തന്‍റെ ശത്രുക്കളോട് അവന്‍ പകരം വീട്ടും; തന്‍റെ ദേശത്തിനും ജനത്തിനും പാപപരിഹാരം വരുത്തും."},{"number":44,"verse":"അനന്തരം മോശെയും നൂന്‍റെ മകനായ യോശുവയും വന്ന് ഈ പാട്ടിന്‍റെ വചനങ്ങളൊക്കെയും ജനത്തെ ചൊല്ലിക്കേള്‍പ്പിച്ചു."},{"number":45,"verse":"മോശെ ഈ സകല വചനങ്ങളും എല്ലാ യിസ്രായേലിനോടും സംസാരിച്ചുതീര്‍ന്നപ്പോള്‍ അവന്‍ അവരോടു പറഞ്ഞത്:"},{"number":46,"verse":"ഈ ന്യായപ്രമാണത്തിലെ വചനങ്ങളൊക്കെയും പ്രമാണിച്ചുനടക്കേണ്ടതിനു നിങ്ങള്‍ നിങ്ങളുടെ മക്കളോടു കല്പിപ്പാന്‍ തക്കവണ്ണം ഞാന്‍ ഇന്നു നിങ്ങള്‍ക്കു സാക്ഷീകരിക്കുന്ന സകല വചനങ്ങളും മനസ്സിൽ വച്ചുകൊള്‍വിന്‍."},{"number":47,"verse":"ഇതു നിങ്ങള്‍ക്കു വ്യര്‍ഥകാര്യമല്ല, നിങ്ങളുടെ ജീവന്‍ തന്നെ ആകുന്നു; നിങ്ങള്‍ കൈവശമാക്കേണ്ടതിന് യോര്‍ദ്ദാന്‍ കടന്നുചെല്ലുന്ന ദേശത്ത് നിങ്ങള്‍ക്ക് ഇതിനാൽ ദീര്‍ഘായുസ്സുണ്ടാകും."},{"number":48,"verse":"അന്നുതന്നെ യഹോവ മോശെയോട് അരുളിച്ചെയ്തത്:"},{"number":49,"verse":"നീ യെരീഹോവിനെതിരേ മോവാബുദേശത്തുള്ള ഈ അബാരീംപര്‍വതത്തിൽ നെബോമലമുകളിൽ കയറി ഞാന്‍ യിസ്രായേൽമക്കള്‍ക്ക് അവകാശമായിക്കൊടുക്കുന്ന കനാന്‍ദേശത്തെ നോക്കിക്കാണ്‍ക."},{"number":50,"verse":"നിന്‍റെ സഹോദരനായ അഹരോന്‍ ഹോര്‍പര്‍വതത്തിൽവച്ചു മരിച്ച് തന്‍റെ ജനത്തോടു ചേര്‍ന്നതുപോലെ നീ കയറുന്ന പര്‍വതത്തിൽവച്ച് നീയും മരിച്ചു നിന്‍റെ ജനത്തോടു ചേരും."},{"number":51,"verse":"നിങ്ങള്‍ സീന്‍മരുഭൂമിയിൽ കാദേശിലെ കലഹജലത്തിങ്കൽ യിസ്രായേൽമക്കളുടെ മധ്യേവച്ച് എന്നോട് അകൃത്യം ചെയ്കകൊണ്ടും യിസ്രായേൽമക്കളുടെ മധ്യേവച്ച് എന്നെ ശുദ്ധീകരിക്കായ്കകൊണ്ടുംതന്നെ."},{"number":52,"verse":"നീ ദേശത്തെ നിന്‍റെ മുമ്പിൽ കാണും; എങ്കിലും ഞാന്‍ യിസ്രായേൽമക്കള്‍ക്കു കൊടുക്കുന്ന ദേശത്ത് നീ കടക്കയില്ല."}]}