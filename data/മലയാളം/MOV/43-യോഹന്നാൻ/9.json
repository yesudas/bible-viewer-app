{"bibleAbbr":"MOV","bookName":"യോഹന്നാൻ","bookEnglishName":"John","chapterNumber":9,"verses":[{"number":1,"verse":"അവന്‍ കടന്നുപോകുമ്പോള്‍ പിറവിയിലെ കുരുടനായൊരു മനുഷ്യനെ കണ്ടു."},{"number":2,"verse":"അവന്‍റെ ശിഷ്യന്മാര്‍ അവനോട്: റബ്ബീ, ഇവന്‍ കുരുടനായി പിറക്കത്തക്കവണ്ണം ആര്‍ പാപംചെയ്തു? ഇവനോ, ഇവന്‍റെ അമ്മയപ്പന്മാരോ എന്നു ചോദിച്ചു."},{"number":3,"verse":"അതിന് യേശു: അവന്‍ എങ്കിലും അവന്‍റെ അമ്മയപ്പന്മാരെങ്കിലും പാപം ചെയ്തിട്ടല്ല, ദൈവപ്രവൃത്തി അവങ്കല്‍ വെളിവാകേണ്ടതിനത്രേ."},{"number":4,"verse":"എന്നെ അയച്ചവന്‍റെ പ്രവൃത്തി പകല്‍ ഉള്ളേടത്തോളം നാം ചെയ്യേണ്ടതാകുന്നു; ആര്‍ക്കും പ്രവര്‍ത്തിച്ചുകൂടാത്ത രാത്രി വരുന്നു."},{"number":5,"verse":"ഞാന്‍ ലോകത്തില്‍ ഇരിക്കുമ്പോള്‍ ലോകത്തിന്‍റെ വെളിച്ചം ആകുന്നു എന്ന് ഉത്തരം പറഞ്ഞു."},{"number":6,"verse":"ഇങ്ങനെ പറഞ്ഞിട്ട് അവന്‍ നിലത്തു തുപ്പി തുപ്പല്‍കൊണ്ടു ചേറുണ്ടാക്കി, ചേറ് അവന്‍റെ കണ്ണിന്മേല്‍ പൂശി"},{"number":7,"verse":"നീ ചെന്നു ശിലോഹാംകുളത്തില്‍ കഴുകുക എന്ന് അവനോടു പറഞ്ഞു; ശിലോഹാം എന്നതിന് അയയ്ക്കപ്പെട്ടവന്‍ എന്നര്‍ഥം. അവന്‍ പോയി കഴുകി; കണ്ണു കാണുന്നവനായി മടങ്ങിവന്നു."},{"number":8,"verse":"അയല്‍ക്കാരും അവനെ മുമ്പേ ഇരക്കുന്നവനായി കണ്ടവരും: ഇവനല്ലയോ അവിടെ ഇരുന്നു ഭിക്ഷ യാചിച്ചവന്‍ എന്ന് പറഞ്ഞു."},{"number":9,"verse":"അവന്‍തന്നെ എന്നു ചിലരും അല്ല, അവനെപ്പോലെയുള്ളവന്‍ എന്ന് മറ്റു ചിലരും പറഞ്ഞു; ഞാന്‍തന്നെ എന്ന് അവന്‍ പറഞ്ഞു."},{"number":10,"verse":"അവര്‍ അവനോട്: നിന്‍റെ കണ്ണുതുറന്നത് എങ്ങനെ എന്നു ചോദിച്ചതിന് അവന്‍:"},{"number":11,"verse":"യേശു എന്നുപേരുള്ള മനുഷ്യന്‍ ചേറുണ്ടാക്കി എന്‍റെ കണ്ണിന്മേല്‍ പൂശി: ശിലോഹാംകുളത്തില്‍ ചെന്നു കഴുകുക എന്ന് എന്നോടു പറഞ്ഞു; ഞാന്‍ പോയി കഴുകി, കാഴ്ച പ്രാപിച്ചു എന്ന് ഉത്തരം പറഞ്ഞു."},{"number":12,"verse":"അവന്‍ എവിടെ എന്ന് അവര്‍ അവനോട് ചോദിച്ചതിന്: ഞാന്‍ അറിയുന്നില്ല എന്ന് അവന്‍ പറഞ്ഞു."},{"number":13,"verse":"കുരുടനായിരുന്നവനെ അവര്‍ പരീശന്മാരുടെ അടുക്കല്‍ കൊണ്ടുപോയി."},{"number":14,"verse":"യേശു ചേറുണ്ടാക്കി അവന്‍റെ കണ്ണുതുറന്നത് ശബ്ബത്തുനാളില്‍ ആയിരുന്നു."},{"number":15,"verse":"അവന്‍ കാഴ്ച പ്രാപിച്ചത് എങ്ങനെ എന്ന് പരീശന്മാരും അവനോടു ചോദിച്ചു. അവന്‍ അവരോട്: അവന്‍ എന്‍റെ കണ്ണിന്മേല്‍ ചേറു തേച്ചു ഞാന്‍ കഴുകി; കാഴ്ച പ്രാപിച്ചിരിക്കുന്നു എന്നു പറഞ്ഞു."},{"number":16,"verse":"പരീശന്മാരില്‍ ചിലര്‍: ഈ മനുഷ്യന്‍ ശബ്ബത്ത് പ്രമാണിക്കായ്കകൊണ്ടു ദൈവത്തിന്‍റെ അടുക്കല്‍നിന്നു വന്നവനല്ല എന്നു പറഞ്ഞു. മറ്റു ചിലര്‍: പാപിയായൊരു മനുഷ്യന് ഇങ്ങനെയുള്ള അടയാളങ്ങള്‍ ചെയ്‍വാന്‍ എങ്ങനെ കഴിയും എന്നു പറഞ്ഞു; അങ്ങനെ അവരുടെ ഇടയില്‍ ഒരു ഭിന്നത ഉണ്ടായി."},{"number":17,"verse":"അവര്‍ പിന്നെയും കുരുടനോട്: നിന്‍റെ കണ്ണു തുറന്നതുകൊണ്ടു നീ അവനെക്കുറിച്ച് എന്തു പറയുന്നു എന്നു ചോദിച്ചതിന്: അവന്‍ ഒരു പ്രവാചകന്‍ എന്ന് അവന്‍ പറഞ്ഞു."},{"number":18,"verse":"കാഴ്ച പ്രാപിച്ചവന്‍റെ അമ്മയപ്പന്മാരെ വിളിച്ചു ചോദിക്കുവോളം അവന്‍ കുരുടനായിരുന്നു എന്നും കാഴ്ച പ്രാപിച്ചു എന്നും യെഹൂദന്മാര്‍ വിശ്വസിച്ചില്ല."},{"number":19,"verse":"കുരുടനായി ജനിച്ചു എന്ന് നിങ്ങള്‍ പറയുന്ന നിങ്ങളുടെ മകന്‍ ഇവന്‍ തന്നെയോ? എന്നാല്‍ അവന് ഇപ്പോള്‍ കണ്ണു കാണുന്നത് എങ്ങനെ എന്ന് അവര്‍ അവരോടു ചോദിച്ചു."},{"number":20,"verse":"അവന്‍റെ അമ്മയപ്പന്മാര്‍: ഇവന്‍ ഞങ്ങളുടെ മകന്‍ എന്നും, കുരുടനായി ജനിച്ചവന്‍ എന്നും ഞങ്ങള്‍ അറിയുന്നു."},{"number":21,"verse":"എന്നാല്‍ കണ്ണു കാണുന്നത് എങ്ങനെ എന്ന് അറിയുന്നില്ല; അവന്‍റെ കണ്ണ് ആര്‍ തുറന്നു എന്നും അറിയുന്നില്ല; അവനോട് ചോദിപ്പിന്‍; അവന് പ്രായം ഉണ്ടല്ലോ; അവന്‍തന്നെ പറയും എന്ന് ഉത്തരം പറഞ്ഞു."},{"number":22,"verse":"യെഹൂദന്മാരെ ഭയപ്പെടുകകൊണ്ടത്രേ അവന്‍റെ അമ്മയപ്പന്മാര്‍ ഇങ്ങനെ പറഞ്ഞത്; അവനെ ക്രിസ്തു എന്ന് ഏറ്റുപറയുന്നവന്‍ പള്ളിഭ്രഷ്ടനാകേണം എന്ന് യെഹൂദന്മാര്‍ തമ്മില്‍ പറഞ്ഞൊത്തിരുന്നു."},{"number":23,"verse":"അതുകൊണ്ടത്രേ അവന്‍റെ അമ്മയപ്പന്മാര്‍: അവന് പ്രായം ഉണ്ടല്ലോ; അവനോടു ചോദിപ്പിന്‍ എന്നു പറഞ്ഞത്."},{"number":24,"verse":"കുരുടനായിരുന്ന മനുഷ്യനെ അവര്‍ രണ്ടാമതും വിളിച്ചു: ദൈവത്തിനു മഹത്ത്വം കൊടുക്ക; ആ മനുഷ്യന്‍ പാപി എന്ന് ഞങ്ങള്‍ അറിയുന്നു എന്നു പറഞ്ഞു."},{"number":25,"verse":"അതിന് അവന്‍: അവന്‍ പാപിയോ അല്ലയോ എന്നു ഞാന്‍ അറിയുന്നില്ല; ഒന്ന് അറിയുന്നു; ഞാന്‍ കുരുടനായിരുന്നു; ഇപ്പോള്‍ കണ്ണു കാണുന്നു എന്ന് ഉത്തരം പറഞ്ഞു."},{"number":26,"verse":"അവര്‍ അവനോട്: അവന്‍ നിനക്ക് എന്തു ചെയ്തു? നിന്‍റെ കണ്ണ് എങ്ങനെതുറന്നു എന്നു ചോദിച്ചു."},{"number":27,"verse":"അതിന് അവന്‍: ഞാന്‍ നിങ്ങളോടു പറഞ്ഞുവല്ലോ; നിങ്ങള്‍ ശ്രദ്ധിച്ചില്ല; വീണ്ടും കേള്‍പ്പാന്‍ ഇച്ഛിക്കുന്നത് എന്ത്? നിങ്ങള്‍ക്കും അവന്‍റെ ശിഷ്യന്മാര്‍ ആകുവാന്‍ മനസ്സുണ്ടോ എന്ന് ഉത്തരം പറഞ്ഞു."},{"number":28,"verse":"അപ്പോള്‍ അവര്‍ അവനെ ശകാരിച്ചു; നീ അവന്‍റെ ശിഷ്യന്‍; ഞങ്ങള്‍ മോശെയുടെ ശിഷ്യന്മാര്‍."},{"number":29,"verse":"മോശെയോടു ദൈവം സംസാരിച്ചു എന്ന് ഞങ്ങള്‍ അറിയുന്നു; ഇവനോ എവിടെനിന്ന് എന്ന് അറിയുന്നില്ല എന്നു പറഞ്ഞു."},{"number":30,"verse":"ആ മനുഷ്യന്‍ അവരോട്: എന്‍റെ കണ്ണുതുറന്നിട്ടും അവന്‍ എവിടെനിന്ന് എന്ന് നിങ്ങള്‍ അറിയാത്തത് ആശ്ചര്യം."},{"number":31,"verse":"പാപികളുടെ പ്രാര്‍ഥന ദൈവം കേള്‍ക്കുന്നില്ല എന്നും ദൈവഭക്തനായിരുന്ന് അവന്‍റെ ഇഷ്ടം ചെയ്യുന്നവന്‍റെ പ്രാര്‍ഥന കേള്‍ക്കുന്നു എന്നും നാം അറിയുന്നു."},{"number":32,"verse":"കുരുടനായി പിറന്നവന്‍റെ കണ്ണ് ആരെങ്കിലും തുറന്നപ്രകാരം ലോകം ഉണ്ടായതുമുതല്‍ കേട്ടിട്ടില്ല."},{"number":33,"verse":"ദൈവത്തിന്‍റെ അടുക്കല്‍നിന്നു വന്നവന്‍ അല്ലെങ്കില്‍ അവന് ഒന്നും ചെയ്‍വാന്‍ കഴികയില്ല എന്ന് ഉത്തരം പറഞ്ഞു."},{"number":34,"verse":"അവര്‍ അവനോട്: നീ മുഴുവനും പാപത്തില്‍ പിറന്നവന്‍; നീ ഞങ്ങളെ ഉപദേശിക്കുന്നുവോ എന്നു പറഞ്ഞ് അവനെ പുറത്താക്കിക്കളഞ്ഞു."},{"number":35,"verse":"അവനെ പുറത്താക്കി എന്ന് യേശു കേട്ടു; അവനെ കണ്ടപ്പോള്‍: നീ ദൈവപുത്രനില്‍ വിശ്വസിക്കുന്നുവോ എന്നു ചോദിച്ചു."},{"number":36,"verse":"അതിന് അവന്‍: യജമാനനേ, അവന്‍ ആര്‍ ആകുന്നു? ഞാന്‍ അവനില്‍ വിശ്വസിക്കാം എന്ന് ഉത്തരം പറഞ്ഞു."},{"number":37,"verse":"യേശു അവനോട്: നീ അവനെ കണ്ടിട്ടുണ്ട്; നിന്നോടു സംസാരിക്കുന്നവന്‍ അവന്‍തന്നെ എന്നു പറഞ്ഞു."},{"number":38,"verse":"ഉടനെ അവന്‍: കര്‍ത്താവേ, ഞാന്‍ വിശ്വസിക്കുന്നു എന്നു പറഞ്ഞ് അവനെ നമസ്കരിച്ചു."},{"number":39,"verse":"കാണാത്തവര്‍ കാണ്‍മാനും കാണുന്നവര്‍ കുരുടര്‍ ആകുവാനും ഇങ്ങനെ ന്യായവിധിക്കായി ഞാന്‍ ഇഹലോകത്തില്‍ വന്നു എന്നു യേശു പറഞ്ഞു."},{"number":40,"verse":"അവനോടുകൂടെയുള്ള ചില പരീശന്മാര്‍ ഇതു കേട്ടിട്ട് ഞങ്ങളും കുരുടരോ എന്നു ചോദിച്ചു."},{"number":41,"verse":"യേശു അവരോട്: നിങ്ങള്‍ കുരുടര്‍ ആയിരുന്നു എങ്കില്‍ നിങ്ങള്‍ക്കു പാപം ഇല്ലായിരുന്നു; എന്നാല്‍: ഞങ്ങള്‍ കാണുന്നു എന്ന് നിങ്ങള്‍ പറയുന്നതുകൊണ്ട് നിങ്ങളുടെ പാപം നില്ക്കുന്നു എന്നു പറഞ്ഞു."}]}