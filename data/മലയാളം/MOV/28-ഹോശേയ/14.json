{"bibleAbbr":"MOV","bookName":"ഹോശേയ","bookEnglishName":"Hosea","chapterNumber":14,"verses":[{"number":1,"verse":"യിസ്രായേലേ, നിന്‍റെ ദൈവമായ യഹോവയുടെ അടുക്കലേക്കു മടങ്ങിച്ചെല്ലുക; നിന്‍റെ അകൃത്യംനിമിത്തം അല്ലോ നീ വീണിരിക്കുന്നത്."},{"number":2,"verse":"നിങ്ങള്‍ അനുതാപവാക്യങ്ങളോടുകൂടെ യഹോവയുടെ അടുക്കൽ മടങ്ങിച്ചെന്ന് അവനോട്: സകല അകൃത്യത്തെയും ക്ഷമിച്ചു, ഞങ്ങളെ കൃപയോടെ കൈക്കൊള്ളേണമേ; എന്നാൽ ഞങ്ങള്‍ ഞങ്ങളുടെ അധരാര്‍പ്പണമായ കാളകളെ അര്‍പ്പിക്കും."},{"number":3,"verse":"അശ്ശൂര്‍ ഞങ്ങളെ രക്ഷിക്കയില്ല; ഞങ്ങള്‍ കുതിരപ്പുറത്തു കയറി ഓടുകയോ ഇനി ഞങ്ങളുടെ കൈവേലയോട്: ഞങ്ങളുടെ ദൈവമേ എന്നു പറകയോ ചെയ്കയില്ല; അനാഥന് തിരുസന്നിധിയിൽ കരുണ ലഭിക്കുന്നുവല്ലോ എന്നു പറവിന്‍."},{"number":4,"verse":"ഞാന്‍ അവരുടെ പിന്മാറ്റത്തെ ചികിത്സിച്ചു സൗഖ്യമാക്കും; എന്‍റെ കോപം അവനെ വിട്ടുമാറിയിരിക്കയാൽ ഞാന്‍ അവരെ ഔദാര്യമായി സ്നേഹിക്കും."},{"number":5,"verse":"ഞാന്‍ യിസ്രായേലിനു മഞ്ഞുപോലെയിരിക്കും; അവന്‍ താമരപോലെ പൂത്തു ലെബാനോന്‍വനംപോലെ വേരൂന്നും."},{"number":6,"verse":"അവന്‍റെ കൊമ്പുകള്‍ പടരും; അവന്‍റെ ഭംഗി ഒലിവുവൃക്ഷത്തിന്‍ ഭംഗിപോലെയും അവന്‍റെ വാസന ലെബാനോന്‍റേതുപോലെയും ഇരിക്കും."},{"number":7,"verse":"അവന്‍റെ നിഴലിൽ പാര്‍ക്കുന്നവര്‍ വീണ്ടും ധാന്യം വിളയിക്കയും മുന്തിരിവള്ളിപോലെ തളിര്‍ക്കയും ചെയ്യും; അതിന്‍റെ കീര്‍ത്തി ലെബാനോനിലെ വീഞ്ഞിന്‍റേതുപോലെ ഇരിക്കും."},{"number":8,"verse":"എഫ്രയീമേ, ഇനി എനിക്കും വിഗ്രഹങ്ങള്‍ക്കും തമ്മിൽ എന്ത്? ഞാന്‍ അവന് ഉത്തരം അരുളി അവനെ കടാക്ഷിക്കും; ഞാന്‍ തഴച്ചിരിക്കുന്ന സരളവൃക്ഷംപോലെയാകുന്നു. എങ്കൽ നിനക്കു ഫലം കണ്ടുകിട്ടും."},{"number":9,"verse":"ഇതു ഗ്രഹിപ്പാന്‍ തക്ക ജ്ഞാനി ആര്‍? ഇത് അറിവാന്‍ തക്ക വിവേകി ആര്‍? യഹോവയുടെ വഴികള്‍ ചൊവ്വുള്ളവയല്ലോ; നീതിമാന്മാര്‍ അവയിൽ നടക്കും; അതിക്രമക്കാരോ അവയിൽ ഇടറിവീഴും."}]}