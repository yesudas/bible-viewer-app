{"bibleAbbr":"MOV","bookName":"2 ശമൂവേൽ","bookEnglishName":"2 Samuel","chapterNumber":13,"verses":[{"number":1,"verse":"അതിന്‍റെശേഷം സംഭവിച്ചത്: ദാവീദിന്‍റെ മകനായ അബ്ശാലോമിനു സൗന്ദര്യമുള്ള ഒരു സഹോദരി ഉണ്ടായിരുന്നു; അവള്‍ക്കു താമാര്‍ എന്നു പേര്‍; ദാവീദിന്‍റെ മകനായ അമ്നോന് അവളിൽ പ്രേമം ജനിച്ചു."},{"number":2,"verse":"തന്‍റെ സഹോദരിയായ താമാര്‍ നിമിത്തം മാൽ മുഴുത്തിട്ട് അമ്നോന്‍ രോഗിയായിത്തീര്‍ന്നു. അവള്‍ കന്യകയാകയാൽ അവളോടു വല്ലതും ചെയ്‍വാന്‍ അമ്നോനു പ്രയാസം തോന്നി."},{"number":3,"verse":"എന്നാൽ അമ്നോനു ദാവീദിന്‍റെ ജ്യേഷ്ഠനായ ശിമെയയുടെ മകനായി യോനാദാബ് എന്നു പേരുള്ള ഒരു സ്നേഹിതന്‍ ഉണ്ടായിരുന്നു; യോനാദാബ് വലിയ ഉപായി ആയിരുന്നു."},{"number":4,"verse":"അവന്‍ അവനോട്: നീ നാള്‍ക്കുനാള്‍ ഇങ്ങനെ ക്ഷീണിച്ചുവരുന്നത് എന്ത്, രാജകുമാരാ? എന്നോടു പറഞ്ഞുകൂടയോ എന്നു ചോദിച്ചു. അമ്നോന്‍ അവനോട്: എന്‍റെ സഹോദരനായ അബ്ശാലോമിന്‍റെ പെങ്ങള്‍ താമാരിൽ എനിക്കു പ്രേമം ജനിച്ചിരിക്കുന്നു എന്നു പറഞ്ഞു."},{"number":5,"verse":"യോനാദാബ് അവനോട്: നീ രോഗം നടിച്ച് കിടക്കയിൽ കിടന്നുകൊള്‍ക; നിന്നെ കാണ്‍മാന്‍ നിന്‍റെ അപ്പന്‍ വരുമ്പോള്‍ നീ അവനോട്: എന്‍റെ സഹോദരിയായ താമാര്‍ വന്ന് എന്നെ ഒന്നു ഭക്ഷണം കഴിപ്പിക്കേണം; അവളുടെ കൈയിൽനിന്നു വാങ്ങി ഭക്ഷിക്കേണ്ടതിനു ഞാന്‍ കാണ്‍കെ അവള്‍ എന്‍റെ മുമ്പിൽവച്ചു തന്നെ ഭക്ഷണം ഒരുക്കേണം എന്ന് അപേക്ഷിച്ചുകൊള്‍ക എന്നു പറഞ്ഞു."},{"number":6,"verse":"അങ്ങനെ അമ്നോന്‍ രോഗം നടിച്ചു കിടന്നു; രാജാവ് അവനെ കാണ്‍മാന്‍ വന്നപ്പോള്‍ അമ്നോന്‍ രാജാവിനോട്: എന്‍റെ സഹോദരിയായ താമാര്‍ വന്നു ഞാന്‍ അവളുടെ കൈയിൽനിന്ന് എടുത്തു ഭക്ഷിക്കേണ്ടതിന് എന്‍റെ മുമ്പിൽവച്ചുതന്നെ ഒന്നു രണ്ടു വടകളെ ഉണ്ടാക്കട്ടെ എന്നു പറഞ്ഞു."},{"number":7,"verse":"ഉടനെ ദാവീദ് അരമനയിൽ താമാറിന്‍റെ അടുക്കൽ ആളയച്ചു. നിന്‍റെ സഹോദരനായ അമ്നോന്‍റെ വീട്ടിൽ ചെന്ന് അവനു ഭക്ഷണം ഉണ്ടാക്കിക്കൊടുക്ക എന്നു പറയിച്ചു."},{"number":8,"verse":"താമാര്‍ തന്‍റെ സഹോദരനായ അമ്നോന്‍റെ വീട്ടിൽ ചെന്നു; അവന്‍ കിടക്കുകയായിരുന്നു. അവള്‍ മാവ് എടുത്തു കുഴച്ച് അവന്‍റെ മുമ്പിൽവച്ചുതന്നെ വടകളായി ചുട്ടു."},{"number":9,"verse":"ഉരുളിയോടെ എടുത്ത് അവന്‍റെ മുമ്പിൽ വിളമ്പി; എന്നാൽ ഭക്ഷിപ്പാന്‍ അവന് ഇഷ്ടമായില്ല. എല്ലാവരെയും എന്‍റെ അടുക്കൽനിന്നു പുറത്താക്കുവിന്‍ എന്ന് അമ്നോന്‍ പറഞ്ഞു. എല്ലാവരും അവന്‍റെ അടുക്കൽനിന്നു പുറത്തുപോയി."},{"number":10,"verse":"അപ്പോള്‍ അമ്നോന്‍ താമാറിനോട്: ഞാന്‍ നിന്‍റെ കൈയിൽനിന്നു വാങ്ങി ഭക്ഷിക്കേണ്ടതിനു ഭക്ഷണം ഉള്‍മുറിയിൽ കൊണ്ടുവരിക എന്നു പറഞ്ഞു. താമാര്‍ താന്‍ ഉണ്ടാക്കിയ വടകളെ എടുത്ത് ഉള്‍മുറിയിൽ സഹോദരനായ അമ്നോന്‍റെ അടുക്കൽ കൊണ്ടുചെന്നു."},{"number":11,"verse":"അവന്‍ ഭക്ഷിക്കേണ്ടതിന് അവള്‍ അവയെ അവന്‍റെ അടുക്കൽ കൊണ്ടുചെന്നപ്പോള്‍ അവന്‍ അവളെ പിടിച്ച് അവളോട്: സഹോദരീ, വന്ന് എന്നോടുകൂടെ ശയിക്ക എന്നു പറഞ്ഞു."},{"number":12,"verse":"അവള്‍ അവനോട്: എന്‍റെ സഹോദരാ, അരുതേ; എന്നെ അവമാനിക്കരുതേ; യിസ്രായേലിൽ ഇതു കൊള്ളരുതാത്തതല്ലോ; ഈ വഷളത്തം ചെയ്യരുതേ."},{"number":13,"verse":"എന്‍റെ അവമാനം ഞാന്‍ എവിടെ കൊണ്ടുപോയി വയ്ക്കും? നീയും യിസ്രായേലിൽ വഷളന്മാരുടെ കൂട്ടത്തിൽ ആയിപ്പോകുമല്ലോ. നീ രാജാവിനോടു പറക അവന്‍ എന്നെ നിനക്കു തരാതിരിക്കയില്ല എന്നു പറഞ്ഞു."},{"number":14,"verse":"എന്നാൽ അവന്‍, അവളുടെ വാക്കു കേള്‍പ്പാന്‍ മനസ്സില്ലാതെ, അവളെക്കാള്‍ ബലമുള്ളവനാകകൊണ്ട് ബലാൽക്കാരം ചെയ്ത് അവളോടുകൂടെ ശയിച്ചു."},{"number":15,"verse":"പിന്നെ അമ്നോന്‍ അവളെ അത്യന്തം വെറുത്തു; അവന്‍ അവളെ സ്നേഹിച്ച സ്നേഹത്തെക്കാള്‍ അവളെ വെറുത്ത വെറുപ്പു വലുതായിരുന്നു. എഴുന്നേറ്റു പോക എന്ന് അമ്നോന്‍ അവളോടു പറഞ്ഞു;"},{"number":16,"verse":"അവള്‍ അവനോട്: അങ്ങനെയരുത്; നീ എന്നോടു ചെയ്ത മറ്റേ ദോഷത്തെക്കാള്‍ എന്നെ പുറത്താക്കിക്കളയുന്ന ഈ ദോഷം ഏറ്റവും വലുതായിരിക്കുന്നു എന്നു പറഞ്ഞു. എന്നാൽ അവന് അവളുടെ വാക്കു കേള്‍പ്പാന്‍ മനസ്സായില്ല."},{"number":17,"verse":"അവന്‍ തനിക്കു ശുശ്രൂഷചെയ്യുന്ന ബാല്യക്കാരനെ വിളിച്ചു അവനോട്: ഇവളെ ഇവിടെനിന്നു പുറത്താക്കി വാതിൽ അടച്ചുകളക എന്നു പറഞ്ഞു."},{"number":18,"verse":"അവള്‍ നിലയങ്കി ധരിച്ചിരുന്നു; രാജകുമാരികളായ കന്യകമാര്‍ ഇങ്ങനെയുള്ള വസ്ത്രം ധരിക്ക പതിവായിരുന്നു. ബാല്യക്കാരന്‍ അവളെ പുറത്തിറക്കി വാതിൽ അടച്ചുകളഞ്ഞു."},{"number":19,"verse":"അപ്പോള്‍ താമാര്‍ തലയിൽ വെണ്ണീര്‍ വാരിയിട്ടു താന്‍ ധരിച്ചിരുന്ന നിലയങ്കി കീറി, തലയിൽ കൈയുംവച്ചു നിലവിളിച്ചുംകൊണ്ടു നടന്നു."},{"number":20,"verse":"അവളുടെ സഹോദരനായ അബ്ശാലോം അവളോട്: നിന്‍റെ സഹോദരനായ അമ്നോന്‍ നിന്‍റെ അടുക്കൽ ആയിരുന്നുവോ? ആകട്ടെ സഹോദരീ, മിണ്ടാതിരിക്ക; അവന്‍ നിന്‍റെ സഹോദരനല്ലോ; ഈ കാര്യം മനസ്സിൽ വയ്ക്കരുത് എന്നു പറഞ്ഞു. അങ്ങനെ താമാര്‍ തന്‍റെ സഹോദരനായ അബ്ശാലോമിന്‍റെ വീട്ടിൽ ഏകാകിയായി പാര്‍ത്തു."},{"number":21,"verse":"ദാവീദുരാജാവ് ഈ കാര്യം ഒക്കെയും കേട്ടപ്പോള്‍ അവന്‍റെ കോപം ഏറ്റവും ജ്വലിച്ചു."},{"number":22,"verse":"എന്നാൽ അബ്ശാലോം അമ്നോനോടു ഗുണമോ ദോഷമോ ഒന്നും സംസാരിച്ചില്ല; തന്‍റെ സഹോദരിയായ താമാറിനെ അമ്നോന്‍ അവമാനിച്ചതുകൊണ്ട് അബ്ശാലോം അവനെ ദ്വേഷിച്ചു."},{"number":23,"verse":"രണ്ടു സംവത്സരം കഴിഞ്ഞശേഷം അബ്ശാലോമിന് എഫ്രയീമിനു സമീപത്തുള്ള ബാൽഹാസോരിൽ ആടുകളെ രോമം കത്രിക്കുന്ന അടിയന്തിരം ഉണ്ടായിരുന്നു; അബ്ശാലോം രാജകുമാരന്മാരെയൊക്കെയും ക്ഷണിച്ചു."},{"number":24,"verse":"അബ്ശാലോം രാജാവിന്‍റെ അടുക്കലും ചെന്നു: അടിയന് ആടുകളെ രോമം കത്രിക്കുന്ന അടിയന്തിരം ഉണ്ട്; രാജാവും ഭൃത്യന്മാരും അടിയനോടുകൂടെ വരേണമേ എന്നപേക്ഷിച്ചു."},{"number":25,"verse":"രാജാവ് അബ്ശാലോമിനോട്: വേണ്ട മകനേ, ഞങ്ങള്‍ എല്ലാവരും വന്നാൽ നിനക്കു ഭാരമാകും എന്നു പറഞ്ഞു. അവന്‍ അവനെ നിര്‍ബന്ധിച്ചിട്ടും പോകുവാന്‍ മനസ്സാകാതെ അവന്‍ അവനെ അനുഗ്രഹിച്ചു."},{"number":26,"verse":"അപ്പോള്‍ അബ്ശാലോം: അങ്ങനെയെങ്കിൽ എന്‍റെ സഹോദരന്‍ അമ്നോന്‍ ഞങ്ങളോടുകൂടെ പോരട്ടെ എന്നു പറഞ്ഞു. രാജാവ് അവനോട്: അവന്‍ പോരുന്നത് എന്തിന് എന്നു പറഞ്ഞു."},{"number":27,"verse":"എങ്കിലും അബ്ശാലോം നിര്‍ബന്ധിച്ചപ്പോള്‍ അവന്‍ അമ്നോനെയും രാജകുമാരന്മാരെയൊക്കെയും അവനോടുകൂടെ അയച്ചു."},{"number":28,"verse":"എന്നാൽ അബ്ശാലോം തന്‍റെ ബാല്യക്കാരോട്: നോക്കിക്കൊള്‍വിന്‍; അമ്നോന്‍ വീഞ്ഞുകുടിച്ച് ആനന്ദിച്ചിരിക്കുന്നേരം ഞാന്‍ നിങ്ങളോട്: അമ്നോനെ അടിച്ചുകൊല്ലുവിന്‍ എന്നു പറയുമ്പോള്‍ നിങ്ങള്‍ അവനെ കൊല്ലുവിന്‍; ഭയപ്പെടരുത്; ഞാനല്ലയോ നിങ്ങളോടു കല്പിച്ചത്? നിങ്ങള്‍ ധൈര്യപ്പെട്ടു ശൂരന്മാരായിരിപ്പിന്‍ എന്നു കല്പിച്ചു."},{"number":29,"verse":"അബ്ശാലോം കല്പിച്ചതുപോലെ അബ്ശാലോമിന്‍റെ ബാല്യക്കാര്‍ അമ്നോനോടു ചെയ്തു. അപ്പോള്‍ രാജകുമാരന്മാരൊക്കെയും എഴുന്നേറ്റു താന്താന്‍റെ കോവര്‍കഴുതപ്പുറത്തു കയറി ഓടിപ്പോയി."},{"number":30,"verse":"അവര്‍ വഴിയിൽ ആയിരിക്കുമ്പോള്‍ തന്നെ: അബ്ശാലോം രാജകുമാരന്മാരെയൊക്കെയും കൊന്നുകളഞ്ഞു; അവരിൽ ഒരുത്തനും ശേഷിച്ചില്ല എന്നു ദാവീദിനു വര്‍ത്തമാനം എത്തി."},{"number":31,"verse":"അപ്പോള്‍ രാജാവ് എഴുന്നേറ്റു വസ്ത്രം കീറി നിലത്തു കിടന്നു; അവന്‍റെ സകല ഭൃത്യന്മാരും വസ്ത്രം കീറി അരികെ നിന്നു."},{"number":32,"verse":"എന്നാൽ ദാവീദിന്‍റെ ജ്യേഷ്ഠനായ ശിമെയയുടെ മകനായ യോനാദാബ് പറഞ്ഞത്: അവര്‍ രാജകുമാരന്മാരായ യുവാക്കളെയൊക്കെയും കൊന്നുകളഞ്ഞു എന്നു യജമാനന്‍ വിചാരിക്കരുത്; അമ്നോന്‍ മാത്രമേ മരിച്ചിട്ടുള്ളൂ; തന്‍റെ സഹോദരിയായ താമാറിനെ അവന്‍ അവമാനിച്ച നാള്‍മുതൽ അബ്ശാലോമിന്‍റെ മുഖത്ത് ഈ നിര്‍ണയം കാണ്‍മാന്‍ ഉണ്ടായിരുന്നു."},{"number":33,"verse":"ആകയാൽ രാജകുമാരന്മാരൊക്കെയും മരിച്ചുപോയി എന്നുള്ള വര്‍ത്തമാനം യജമാനനായ രാജാവ് ഗണ്യമാക്കരുതേ; അമ്നോന്‍ മാത്രമേ മരിച്ചിട്ടുള്ളൂ."},{"number":34,"verse":"എന്നാൽ അബ്ശാലോം ഓടിപ്പോയി. കാവൽ നിന്നിരുന്ന ബാല്യക്കാരന്‍ തല ഉയര്‍ത്തി നോക്കിയപ്പോള്‍ വളരെ ജനം അവന്‍റെ പിമ്പിലുള്ള മലഞ്ചരിവുവഴിയായി വരുന്നതു കണ്ടു."},{"number":35,"verse":"അപ്പോള്‍ യോനാദാബ് രാജാവിനോട്: ഇതാ, രാജകുമാരന്മാര്‍ വരുന്നു; അടിയന്‍റെ വാക്ക് ഒത്തുവല്ലോ എന്നു പറഞ്ഞു."},{"number":36,"verse":"അവന്‍ സംസാരിച്ചു തീര്‍ന്നപ്പോഴേക്കും രാജകുമാരന്മാര്‍ വന്ന് ഉറക്കെ കരഞ്ഞു. രാജാവും സകല ഭൃത്യന്മാരും വാവിട്ടുകരഞ്ഞു."},{"number":37,"verse":"എന്നാൽ അബ്ശാലോം ഓടിപ്പോയി അമ്മീഹൂദിന്‍റെ മകനായി ഗെശൂര്‍രാജാവായ താല്മായിയുടെ അടുക്കൽ ചെന്നു. ദാവീദോ ഇടവിടാതെ തന്‍റെ മകനെക്കുറിച്ചു ദുഃഖിച്ചുകൊണ്ടിരുന്നു."},{"number":38,"verse":"ഇങ്ങനെ അബ്ശാലോം ഗെശൂരിലേക്ക് ഓടിപ്പോയി മൂന്നു സംവത്സരം അവിടെ താമസിച്ചു."},{"number":39,"verse":"എന്നാൽ ദാവീദുരാജാവ് അബ്ശാലോമിനെ കാണ്‍മാന്‍ വാഞ്ഛിച്ചു; മരിച്ചുപോയ അമ്നോനെക്കുറിച്ചുള്ള ദുഃഖത്തിന് ആശ്വാസം വന്നിരുന്നു."}]}