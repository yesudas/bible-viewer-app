{"bibleAbbr":"MOV","bookName":"സംഖ്യാപുസ്തകം","bookEnglishName":"Numbers","chapterNumber":13,"verses":[{"number":1,"verse":"യഹോവ പിന്നെയും മോശെയോട് അരുളിച്ചെയ്തത്:"},{"number":2,"verse":"യിസ്രായേൽമക്കള്‍ക്കു ഞാന്‍ കൊടുപ്പാനിരിക്കുന്ന കനാന്‍ദേശം ഒറ്റുനോക്കേണ്ടതിന് ആളുകളെ അയയ്ക്ക; അതതു ഗോത്രത്തിൽനിന്ന് ഓരോ ആളെ അയയ്ക്കേണം; അവരെല്ലാവരും പ്രഭുക്കന്മാരായിരിക്കേണം."},{"number":3,"verse":"അങ്ങനെ മോശെ യഹോവയുടെ കല്പനപ്രകാരം പാരാന്‍മരുഭൂമിയിൽനിന്ന് അവരെ അയച്ചു; ആ പുരുഷന്മാരൊക്കെയും യിസ്രായേൽമക്കളിൽ തലവന്മാര്‍ ആയിരുന്നു. അവരുടെ പേര്‍ ആവിത്:"},{"number":4,"verse":"രൂബേന്‍ഗോത്രത്തിൽ സക്കൂരിന്‍റെ മകന്‍ ശമ്മൂവ."},{"number":5,"verse":"ശിമെയോന്‍ഗോത്രത്തിൽ ഹോരിയുടെ മകന്‍ ശാഫാത്ത്."},{"number":6,"verse":"യെഹൂദാഗോത്രത്തിൽ യെഫുന്നെയുടെ മകന്‍ കാലേബ്."},{"number":7,"verse":"യിസ്സാഖാര്‍ഗോത്രത്തിൽ യോസേഫിന്‍റെ മകന്‍ ഈഗാൽ."},{"number":8,"verse":"എഫ്രയീംഗോത്രത്തിൽ നൂന്‍റെ മകന്‍ ഹോശേയ."},{"number":9,"verse":"ബെന്യാമീന്‍ഗോത്രത്തിൽ രാഫൂവിന്‍റെ മകന്‍ പൽതി."},{"number":10,"verse":"സെബൂലൂന്‍ഗോത്രത്തിൽ സോദിയുടെ മകന്‍ ഗദ്ദീയേൽ."},{"number":11,"verse":"യോസേഫിന്‍റെ ഗോത്രമായ മനശ്ശെഗോത്രത്തിൽ സൂസിയുടെ മകന്‍ ഗദ്ദി."},{"number":12,"verse":"ദാന്‍ഗോത്രത്തിൽ ഗെമല്ലിയുടെ മകന്‍ അമ്മീയേൽ."},{"number":13,"verse":"ആശേര്‍ഗോത്രത്തിൽ മീഖായേലിന്‍റെ മകന്‍ സെഥൂര്‍."},{"number":14,"verse":"നഫ്താലിഗോത്രത്തിൽ വൊപ്സിയുടെ മകന്‍ നഹ്ബി."},{"number":15,"verse":"ഗാദ്ഗോത്രത്തിൽ മാഖിയുടെ മകന്‍ ഗയൂവേൽ."},{"number":16,"verse":"ദേശം ഒറ്റുനോക്കുവാന്‍ മോശെ അയച്ച പുരുഷന്മാരുടെ പേര്‍ ഇവതന്നെ. എന്നാൽ മോശെ നൂന്‍റെ മകനായ ഹോശേയയ്ക്കു യോശുവ എന്നു പേരിട്ടു."},{"number":17,"verse":"മോശെ കനാന്‍ദേശം ഒറ്റുനോക്കുവാന്‍ അവരെ അയച്ച് അവരോട്: നിങ്ങള്‍ ഈ വഴി തെക്കേ ദേശത്തു ചെന്നു മലയിൽ കയറി:"},{"number":18,"verse":"ദേശം ഏതുവിധമുള്ളത്, അതിൽ കുടിയിരിക്കുന്ന ജനം ബലവാന്മാരോ ബലഹീനരോ, ചുരുക്കമോ അധികമോ;"},{"number":19,"verse":"അവര്‍ പാര്‍ക്കുന്ന ദേശം നല്ലതോ ആകാത്തതോ, അവര്‍ വസിക്കുന്ന പട്ടണങ്ങള്‍ പാളയങ്ങളോ കോട്ടകളോ,"},{"number":20,"verse":"ദേശം പുഷ്‍ടിയുള്ളതോ പുഷ്‍ടിയില്ലാത്തതോ, അതിൽ വൃക്ഷം ഉണ്ടോ ഇല്ലയോ എന്നിങ്ങനെ നോക്കിയറിവിന്‍; നിങ്ങള്‍ ധൈര്യപ്പെട്ടു ദേശത്തിലെ ഫലങ്ങളും കൊണ്ടുവരുവിന്‍ എന്നു പറഞ്ഞു. അതു മുന്തിരിങ്ങ പഴുത്തുതുടങ്ങുന്ന കാലം ആയിരുന്നു."},{"number":21,"verse":"അങ്ങനെ അവര്‍ കയറിപ്പോയി, സീന്‍മരുഭൂമിമുതൽ ഹമാത്തിനു പോകുന്ന വഴിയായി രഹോബ്‍വരെ ദേശത്തെ ശോധനചെയ്തു."},{"number":22,"verse":"അവര്‍ തെക്കേ ദേശത്തുകൂടി ചെന്നു ഹെബ്രോനിൽ എത്തി; അവിടെ അനാക്കിന്‍റെ പുത്രന്മാരായ അഹീമാനും ശേശായിയും തൽമായിയും ഉണ്ടായിരുന്നു; ഹെബ്രോന്‍ മിസ്രയീമിലെ സോവാരിന് ഏഴു സംവത്സരം മുമ്പേ പണിതതായിരുന്നു."},{"number":23,"verse":"അവര്‍ എസ്കോൽതാഴ്വരയോളം ചെന്ന് അവിടെനിന്ന് ഒരു മുന്തിരിവള്ളി കുലയോടെ പറിച്ചെടുത്ത് ഒരു തണ്ടിന്മേൽ കെട്ടി രണ്ടു പേര്‍ കൂടി ചുമന്നു; അവര്‍ മാതളപ്പഴവും അത്തിപ്പഴവും കൂടെ കൊണ്ടുപോന്നു."},{"number":24,"verse":"യിസ്രായേൽമക്കള്‍ അവിടെനിന്നു മുറിച്ചെടുത്ത മുന്തിരിക്കുലനിമിത്തം ആ സ്ഥലത്തിന് എസ്കോൽതാഴ്വര എന്നു പേരായി."},{"number":25,"verse":"അവര്‍ നാല്പതു ദിവസംകൊണ്ടു ദേശം ഒറ്റുനോക്കിക്കഴിഞ്ഞു മടങ്ങിവന്നു."},{"number":26,"verse":"അവര്‍ യാത്ര ചെയ്തു പാരാന്‍മരുഭൂമിയിലെ കാദേശിൽ മോശെയുടെയും അഹരോന്‍റെയും യിസ്രായേൽമക്കളുടെ സര്‍വസഭയുടെയും അടുക്കൽവന്ന് അവരോടും സര്‍വസഭയോടും വര്‍ത്തമാനം അറിയിച്ചു; ദേശത്തിലെ ഫലങ്ങളും അവരെ കാണിച്ചു."},{"number":27,"verse":"അവര്‍ അവനോടു വിവരിച്ചു പറഞ്ഞതെന്തെന്നാൽ: നീ ഞങ്ങളെ അയച്ച ദേശത്തേക്കു ഞങ്ങള്‍ പോയി; അത് പാലും തേനും ഒഴുകുന്ന ദേശം തന്നെ; അതിലെ ഫലങ്ങള്‍ ഇതാ."},{"number":28,"verse":"എങ്കിലും ദേശത്തു പാര്‍ക്കുന്ന ജനങ്ങള്‍ ബലവാന്മാരും പട്ടണങ്ങള്‍ ഏറ്റവും ഉറപ്പും വലിപ്പവും ഉള്ളവയും ആകുന്നു. ഞങ്ങള്‍ അനാക്കിന്‍റെ പുത്രന്മാരെയും അവിടെ കണ്ടു."},{"number":29,"verse":"അമാലേക്യര്‍ തെക്കേ ദേശത്ത് പാര്‍ക്കുന്നു; ഹിത്യരും യെബൂസ്യരും അമോര്യരും പര്‍വതങ്ങളിൽ പാര്‍ക്കുന്നു; കനാന്യര്‍ കടല്ക്കരയിലും യോര്‍ദ്ദാന്‍ നദീതീരത്തും പാര്‍ക്കുന്നു."},{"number":30,"verse":"എന്നാൽ കാലേബ് മോശെയുടെ മുമ്പാകെ ജനത്തെ അമര്‍ത്തി: നാം ചെന്ന് അതു കൈവശമാക്കുക; അതു ജയിപ്പാന്‍ നമുക്കു കഴിയും എന്നു പറഞ്ഞു."},{"number":31,"verse":"എങ്കിലും അവനോടുകൂടെ പോയിരുന്ന പുരുഷന്മാര്‍: ആ ജനത്തിന്‍റെ നേരേ ചെല്ലുവാന്‍ നമുക്കു കഴികയില്ല; അവര്‍ നമ്മിലും ബലവാന്മാര്‍ ആകുന്നു എന്നു പറഞ്ഞു."},{"number":32,"verse":"തങ്ങള്‍ ഒറ്റുനോക്കിയ ദേശത്തെക്കുറിച്ച് അവര്‍ യിസ്രായേൽമക്കളോടു ദുര്‍വര്‍ത്തമാനമായി പറഞ്ഞതെന്തെന്നാൽ: ഞങ്ങള്‍ സഞ്ചരിച്ച് ഒറ്റുനോക്കിയ ദേശം നിവാസികളെ തിന്നുകളയുന്ന ദേശം ആകുന്നു; ഞങ്ങള്‍ അവിടെ കണ്ട ജനമൊക്കെയും അതികായന്മാര്‍;"},{"number":33,"verse":"അവിടെ ഞങ്ങള്‍ മല്ലന്മാരുടെ സന്തതികളായ അനാക്യമല്ലന്മാരെയും കണ്ടു; ഞങ്ങള്‍ക്കുതന്നെ ഞങ്ങള്‍ വെട്ടുക്കിളികളെപ്പോലെ തോന്നി; അവരുടെ കാഴ്ചയ്ക്കും ഞങ്ങള്‍ അങ്ങനെതന്നെ ആയിരുന്നു."}]}