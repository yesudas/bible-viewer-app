{"bibleAbbr":"MOV","bookName":"ന്യായാധിപന്മാർ","bookEnglishName":"Judges","chapterNumber":19,"verses":[{"number":1,"verse":"യിസ്രായേലിൽ രാജാവില്ലാത്ത ആ കാലത്ത് എഫ്രയീംമലനാട്ടിൽ ഉള്‍പ്രദേശത്തു വന്നുപാര്‍ത്തിരുന്ന ഒരു ലേവ്യന്‍ ഉണ്ടായിരുന്നു; അവന്‍ യെഹൂദായിലെ ബേത്‍ലഹേമിൽനിന്ന് ഒരു വെപ്പാട്ടിയെ പരിഗ്രഹിച്ചു."},{"number":2,"verse":"അവന്‍റെ വെപ്പാട്ടി അവനോടു ദ്രോഹിച്ചു വ്യഭിചാരം ചെയ്ത് അവനെ വിട്ടു യെഹൂദായിലെ ബേത്‍ലഹേമിൽ തന്‍റെ അപ്പന്‍റെ വീട്ടിൽ പോയി നാലു മാസത്തോളം അവിടെ പാര്‍ത്തു."},{"number":3,"verse":"അവളുടെ ഭര്‍ത്താവ് പുറപ്പെട്ട് അവളോടു നല്ല വാക്കു പറഞ്ഞ് കൂട്ടിക്കൊണ്ടുവരുവാന്‍ അവളെ അന്വേഷിച്ചുചെന്നു; അവനോടുകൂടെ ഒരു ബാല്യക്കാരനും രണ്ടു കഴുതയും ഉണ്ടായിരുന്നു; അവള്‍ അവനെ തന്‍റെ അപ്പന്‍റെ വീട്ടിൽ കൈക്കൊണ്ടു; യുവതിയുടെ അപ്പന്‍ അവനെ കണ്ടപ്പോള്‍ അവന്‍റെ വരവിങ്കൽ സന്തോഷിച്ചു."},{"number":4,"verse":"യുവതിയുടെ അപ്പനായ അവന്‍റെ അമ്മാവിയപ്പന്‍ അവനെ പാര്‍പ്പിച്ചു; അങ്ങനെ അവന്‍ മൂന്നു ദിവസം അവനോടുകൂടെ പാര്‍ത്തു. അവര്‍ തിന്നുകുടിച്ച് അവിടെ രാപാര്‍ത്തു."},{"number":5,"verse":"നാലാം ദിവസം അവന്‍ അതികാലത്ത് എഴുന്നേറ്റു യാത്ര പുറപ്പെടുവാന്‍ ഭാവിച്ചപ്പോള്‍ യുവതിയുടെ അപ്പന്‍ മരുമകനോട്: അല്പം വല്ലതും കഴിച്ചിട്ടു പോകാമല്ലോ എന്നു പറഞ്ഞു."},{"number":6,"verse":"അങ്ങനെ അവര്‍ ഇരുന്നു രണ്ടുപേരുംകൂടെ തിന്നുകയും കുടിക്കയും ചെയ്തു; യുവതിയുടെ അപ്പന്‍ അവനോട്: ദയചെയ്തു രാപാര്‍ത്തു സുഖിച്ചുകൊള്‍ക എന്നു പറഞ്ഞു."},{"number":7,"verse":"അവന്‍ പോകേണ്ടതിന് എഴുന്നേറ്റപ്പോള്‍ അവന്‍റെ അമ്മാവിയപ്പന്‍ അവനെ നിര്‍ബന്ധിച്ചു; ആ രാത്രിയും അവന്‍ അവിടെ പാര്‍ത്തു."},{"number":8,"verse":"അഞ്ചാം ദിവസം അവന്‍ പോകേണ്ടതിന് അതികാലത്ത് എഴുന്നേറ്റപ്പോള്‍ യുവതിയുടെ അപ്പന്‍: അല്പം വല്ലതും കഴിച്ചിട്ടു വെയിലാറുംവരെ താമസിച്ചുകൊള്‍ക എന്നു പറഞ്ഞു. അവര്‍ രണ്ടു പേരും ഭക്ഷണം കഴിച്ചു."},{"number":9,"verse":"പിന്നെ അവനും അവന്‍റെ വെപ്പാട്ടിയും ബാല്യക്കാരനും എഴുന്നേറ്റപ്പോള്‍ യുവതിയുടെ അപ്പനായ അവന്‍റെ അമ്മാവിയപ്പന്‍ അവനോട്: ഇതാ, നേരം അസ്തമിപ്പാറായി, ഈ രാത്രിയും താമസിക്ക; നേരം വൈകിയല്ലോ; രാപാര്‍ത്തു സുഖിക്ക; നാളെ അതികാലത്ത് എഴുന്നേറ്റു വീട്ടിലേക്കു പോകാം എന്നു പറഞ്ഞു."},{"number":10,"verse":"എന്നാൽ അന്നും രാപാര്‍പ്പാന്‍ മനസ്സില്ലാതെ അവന്‍ എഴുന്നേറ്റു പുറപ്പെട്ടു; യെരൂശലേമെന്ന യെബൂസിനു സമീപം എത്തി; കോപ്പിട്ട രണ്ടു കഴുതയും അവന്‍റെ വെപ്പാട്ടിയും അവനോടു കൂടെയുണ്ടായിരുന്നു."},{"number":11,"verse":"അവന്‍ യെബൂസിനു സമീപം എത്തിയപ്പോള്‍ നേരം നന്നാ വൈകിയിരുന്നു; ബാല്യക്കാരന്‍ യജമാനനോട്: നാം ഈ യെബൂസ്യനഗരത്തിൽ കയറി രാപാര്‍ക്കരുതോ എന്നു പറഞ്ഞു."},{"number":12,"verse":"യജമാനന്‍ അവനോട്: യിസ്രായേൽമക്കളില്ലാത്ത ഈ അന്യനഗരത്തിൽ നാം കയറരുത്; നമുക്കു ഗിബെയയിലേക്കു പോകാം എന്നു പറഞ്ഞു."},{"number":13,"verse":"അവന്‍ പിന്നെയും തന്‍റെ ബാല്യക്കാരനോട്: നമുക്ക് ഈ ഊരുകളിൽ ഒന്നിൽ ഗിബെയയിലോ രാമായിലോ രാപാര്‍ക്കാം എന്നു പറഞ്ഞു."},{"number":14,"verse":"അങ്ങനെ അവര്‍ മുമ്പോട്ടു പോയി ബെന്യാമീന്‍ദേശത്തിലെ ഗിബെയയ്ക്കു സമീപം എത്തിയപ്പോള്‍ സൂര്യന്‍ അസ്തമിച്ചു."},{"number":15,"verse":"അവര്‍ ഗിബെയയിൽ രാപാര്‍പ്പാന്‍ കയറി; അവന്‍ ചെന്നു നഗരവീഥിയിൽ ഇരുന്നു; രാപാര്‍ക്കേണ്ടതിനു അവരെ വീട്ടിൽ കൈക്കൊള്‍വാന്‍ ആരെയും കണ്ടില്ല."},{"number":16,"verse":"അനന്തരം ഇതാ, ഒരു വൃദ്ധന്‍ വൈകുന്നേരം വേല കഴിഞ്ഞിട്ടു വയലിൽനിന്നു വരുന്നു; അവന്‍ എഫ്രയീംമലനാട്ടുകാരനും ഗിബെയയിൽ വന്നുപാര്‍ക്കുന്നവനുമായിരുന്നു; ആ ദേശക്കാരോ ബെന്യാമീന്യര്‍ ആയിരുന്നു."},{"number":17,"verse":"വൃദ്ധന്‍ തലയുയര്‍ത്തി നോക്കിയപ്പോള്‍ നഗരവീഥിയിൽ വഴിയാത്രക്കാരനെ കണ്ടു: നീ എവിടെനിന്നു വരുന്നു? എവിടേക്കു പോകുന്നു എന്നു ചോദിച്ചു."},{"number":18,"verse":"അതിന് അവന്‍: ഞങ്ങള്‍ യെഹൂദായിലെ ബേത്‍ലഹേമിൽനിന്ന് എഫ്രയീംമലനാട്ടിൽ ഉള്‍പ്രദേശത്തേക്കു പോകുന്നു; ഞാന്‍ അവിടത്തുകാരന്‍ ആകുന്നു; ഞാന്‍ യെഹൂദായിലെ ബേത്‍ലഹേമിനോളം പോയിരുന്നു; ഇപ്പോള്‍ യഹോവയുടെ ആലയത്തിലേക്കു പോകയാകുന്നു; എന്നെ വീട്ടിൽ കൈക്കൊള്‍വാന്‍ ഇവിടെ ആരും ഇല്ല."},{"number":19,"verse":"ഞങ്ങളുടെ കഴുതകള്‍ക്കു വൈക്കോലും തീനും ഉണ്ട്; എനിക്കും നിന്‍റെ ദാസിക്കും അടിയങ്ങളോടു കൂടെയുള്ള ബാല്യക്കാരനും അപ്പവും വീഞ്ഞും കൈവശമുണ്ട്, ഒന്നിനും കുറവില്ല എന്നു പറഞ്ഞു."},{"number":20,"verse":"അതിനു വൃദ്ധന്‍: നിനക്കു സമാധാനം; നിനക്കു വേണ്ടതൊക്കെയും ഞാന്‍ തരും; വീഥിയിൽ രാപാര്‍ക്ക മാത്രമരുത് എന്നു പറഞ്ഞു,"},{"number":21,"verse":"അവനെ തന്‍റെ വീട്ടിൽ കൂട്ടിക്കൊണ്ടുപോയി കഴുതകള്‍ക്കു തീന്‍ കൊടുത്തു; അവരും കാലുകള്‍ കഴുകി ഭക്ഷണപാനീയങ്ങള്‍ കഴിച്ചു."},{"number":22,"verse":"ഇങ്ങനെ അവര്‍ സുഖിച്ചുകൊണ്ടിരിക്കുമ്പോള്‍ പട്ടണത്തിലെ ചില നീചന്മാര്‍ വീടുവളഞ്ഞു വാതിലിനു മുട്ടി: നിന്‍റെ വീട്ടിൽ വന്നിരിക്കുന്ന പുരുഷനെ പുറത്തു കൊണ്ടുവാ; ഞങ്ങള്‍ അവനെ ഭോഗിക്കട്ടെ എന്നു വീട്ടുടയവനായ വൃദ്ധനോടു പറഞ്ഞു."},{"number":23,"verse":"വീട്ടുടയവനായ പുരുഷന്‍ അവരുടെ അടുക്കൽ പുറത്തുചെന്ന് അവരോട്: അരുതേ, എന്‍റെ സഹോദരന്മാരേ, ഇങ്ങനെ ദോഷം ചെയ്യരുതേ; ഈ ആള്‍ എന്‍റെ വീട്ടിൽ വന്നിരിക്കകൊണ്ട് ഈ വഷളത്തം പ്രവര്‍ത്തിക്കരുതേ."},{"number":24,"verse":"ഇതാ, കന്യകയായ എന്‍റെ മകളും ഈയാളുടെ വെപ്പാട്ടിയും ഇവിടെയുണ്ട്; അവരെ ഞാന്‍ പുറത്തു കൊണ്ടുവരാം; അവരെ എടുത്തു നിങ്ങള്‍ക്കു ബോധിച്ചതുപോലെ അവരോടു ചെയ്‍വിന്‍; ഈ ആളോടോ ഈവക വഷളത്തം പ്രവര്‍ത്തിക്കരുതേ എന്നു പറഞ്ഞു."},{"number":25,"verse":"എന്നാൽ അവര്‍ അവനെ കൂട്ടാക്കിയില്ല; ആകയാൽ ആ പുരുഷന്‍ തന്‍റെ വെപ്പാട്ടിയെ പിടിച്ച് അവളെ അവരുടെ അടുക്കൽ പുറത്താക്കിക്കൊടുത്തു, അവര്‍ അവളെ പുണര്‍ന്നു; രാത്രി മുഴുവനും പ്രഭാതംവരെ അവളെ ബലാൽക്കാരം ചെയ്തു; നേരം വെളുക്കാറായപ്പോള്‍ അവളെ വിട്ടുപോയി."},{"number":26,"verse":"പ്രഭാതത്തിങ്കൽ സ്ത്രീ വന്നു തന്‍റെ യജമാനന്‍ പാര്‍ത്ത ആ പുരുഷന്‍റെ വീട്ടുവാതിൽക്കൽ വീണുകിടന്നു."},{"number":27,"verse":"അവളുടെ യജമാനന്‍ രാവിലെ എഴുന്നേറ്റു വീട്ടിന്‍റെ വാതിൽ തുറന്നു തന്‍റെ വഴിക്കു പോകുവാന്‍ പുറത്തിറങ്ങിയപ്പോള്‍ ഇതാ, അവന്‍റെ വെപ്പാട്ടി വീട്ടുവാതിൽക്കൽ കൈ ഉമ്മരപ്പടിമേലായി വീണുകിടക്കുന്നു."},{"number":28,"verse":"അവന്‍ അവളോട്: എഴുന്നേല്ക്ക, നാം പോക എന്നു പറഞ്ഞു. അതിനു മറുപടി ഉണ്ടായില്ല. അവന്‍ അവളെ കഴുതപ്പുറത്തുവച്ചു പുറപ്പെട്ടു തന്‍റെ സ്ഥലത്തേക്കു പോയി,"},{"number":29,"verse":"വീട്ടിലെത്തിയശേഷം ഒരു കത്തിയെടുത്തു അംഗമംഗമായി തന്‍റെ വെപ്പാട്ടിയെ പന്ത്രണ്ടു ഖണ്ഡമാക്കി വിഭാഗിച്ചു യിസ്രായേലിന്‍റെ സകല ദിക്കുകളിലും കൊടുത്തയച്ചു."},{"number":30,"verse":"അതു കണ്ടവര്‍ എല്ലാവരും: യിസ്രായേൽമക്കള്‍ മിസ്രയീംദേശത്തുനിന്നു പുറപ്പെട്ടു വന്ന നാള്‍മുതൽ ഇന്നുവരെയും ഇങ്ങനെയുള്ള പ്രവൃത്തി നടന്നിട്ടില്ല, കണ്ടിട്ടുമില്ല; ഇതിനെപ്പറ്റി ചിന്തിച്ച് ആലോചിച്ച് അഭിപ്രായം പറവിന്‍ എന്നു പറഞ്ഞു."}]}