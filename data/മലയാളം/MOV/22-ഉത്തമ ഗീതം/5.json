{"bibleAbbr":"MOV","bookName":"ഉത്തമ ഗീതം","bookEnglishName":"Song of Songs","chapterNumber":5,"verses":[{"number":1,"verse":"എന്‍റെ സഹോദരീ, എന്‍റെ കാന്തേ, ഞാന്‍ എന്‍റെ തോട്ടത്തിൽ വന്നിരിക്കുന്നു; ഞാന്‍ എന്‍റെ മൂറും സുഗന്ധവര്‍ഗവും പെറുക്കി; ഞാന്‍ എന്‍റെ തേന്‍കട്ട തേനോടുകൂടെ തിന്നും എന്‍റെ വീഞ്ഞ് പാലോടുകൂടെ കുടിച്ചും ഇരിക്കുന്നു; സ്നേഹിതന്മാരെ തിന്നുവിന്‍; പ്രിയരേ, കുടിച്ചു മത്തരാകുവിന്‍!"},{"number":2,"verse":"ഞാന്‍ ഉറങ്ങുന്നു എങ്കിലും എന്‍റെ ഹൃദയം ഉണര്‍ന്നിരിക്കുന്നു. വാതിൽക്കൽ മുട്ടുന്ന എന്‍റെ പ്രിയന്‍റെ സ്വരം: എന്‍റെ സഹോദരീ, എന്‍റെ പ്രിയേ, എന്‍റെ പ്രാവേ, എന്‍റെ നിഷ്കളങ്കേ, തുറക്കുക; എന്‍റെ ശിരസ്സ് മഞ്ഞുകൊണ്ടും കുറുനിരകള്‍ രാത്രിയിൽ പെയ്യുന്ന തുള്ളികൊണ്ടും നനഞ്ഞിരിക്കുന്നു."},{"number":3,"verse":"എന്‍റെ അങ്കി ഞാന്‍ ഊരിയിരിക്കുന്നു; അതു വീണ്ടും ധരിക്കുന്നത് എങ്ങനെ? ഞാന്‍ കാലുകളെ കഴുകിയിരിക്കുന്നു; അവയെ മലിനമാക്കുന്നത് എങ്ങനെ?"},{"number":4,"verse":"എന്‍റെ പ്രിയന്‍ ദ്വാരത്തിൽക്കൂടി കൈ നീട്ടി; എന്‍റെ ഉള്ളം അവനെച്ചൊല്ലി ഉരുകിപ്പോയി."},{"number":5,"verse":"എന്‍റെ പ്രിയനു തുറക്കേണ്ടതിനു ഞാന്‍ എഴുന്നേറ്റു; എന്‍റെ കൈ മൂറും, എന്‍റെ വിരൽ മൂറിന്‍ തൈലവും തഴുതുപിടികളിന്മേൽ പൊഴിച്ചു."},{"number":6,"verse":"ഞാന്‍ എന്‍റെ പ്രിയനുവേണ്ടി തുറന്നു എന്‍റെ പ്രിയനോ പൊയ്ക്കളഞ്ഞിരുന്നു; അവന്‍ സംസാരിച്ചപ്പോള്‍ ഞാന്‍ വിവശയായിരുന്നു; ഞാന്‍ അന്വേഷിച്ചു അവനെ കണ്ടില്ല; ഞാന്‍ അവനെ വിളിച്ചു; അവന്‍ ഉത്തരം പറഞ്ഞില്ല."},{"number":7,"verse":"നഗരത്തിൽ ചുറ്റി സഞ്ചരിക്കുന്ന കാവല്ക്കാര്‍ എന്നെ കണ്ടു; അവര്‍ എന്നെ അടിച്ചു, മുറിവേല്പിച്ചു; മതിൽകാവല്ക്കാര്‍ എന്‍റെ മൂടുപടം എടുത്തുകളഞ്ഞു."},{"number":8,"verse":"യെരൂശലേംപുത്രിമാരേ, നിങ്ങള്‍ എന്‍റെ പ്രിയനെ കണ്ടെങ്കിൽ ഞാന്‍ പ്രേമപരവശയായിരിക്കുന്നു എന്ന് അവനോട് അറിയിക്കേണം എന്നു ഞാന്‍ നിങ്ങളോട് ആണയിടുന്നു."},{"number":9,"verse":"സ്ത്രീകളിൽ അതിസുന്ദരിയായുള്ളോവേ, നിന്‍റെ പ്രിയനു മറ്റു പ്രിയന്മാരെക്കാള്‍ എന്തു വിശേഷതയുള്ളൂ? നീ ഇങ്ങനെ ഞങ്ങളോട് ആണയിടേണ്ടതിനു നിന്‍റെ പ്രിയനു മറ്റു പ്രിയന്മാരെക്കാള്‍ എന്തു വിശേഷതയുള്ളൂ?"},{"number":10,"verse":"എന്‍റെ പ്രിയന്‍ വെണ്‍മയും ചുവപ്പും ഉള്ളവന്‍, പതിനായിരം പേരിൽ അതിശ്രേഷ്ഠന്‍ തന്നെ."},{"number":11,"verse":"അവന്‍റെ ശിരസ്സ് അതിവിശേഷമായ തങ്കം; അവന്‍റെ കുറുനിരകള്‍ ചുരുണ്ടും കാക്കയെപ്പോലെ കറുത്തും ഇരിക്കുന്നു."},{"number":12,"verse":"അവന്‍റെ കണ്ണ് നീര്‍ത്തോടുകളുടെ അരികത്തുള്ള പ്രാവുകള്‍ക്കു തുല്യം; അതു പാലുകൊണ്ടു കഴുകിയതും ചേര്‍ച്ചയായി പതിച്ചതും ആകുന്നു."},{"number":13,"verse":"അവന്‍റെ കവിള്‍ സുഗന്ധസസ്യങ്ങളുടെ തടവും നറുന്തൈകളുടെ വാരവും, അവന്‍റെ അധരം താമരപ്പൂവുംപോലെ ഇരിക്കുന്നു; അതു മൂറിന്‍തൈലം പൊഴിച്ചുകൊണ്ടിരിക്കുന്നു;"},{"number":14,"verse":"അവന്‍റെ കൈകള്‍ ഗോമേദകം പതിച്ചിരിക്കുന്ന സ്വര്‍ണനാളങ്ങള്‍; അവന്‍റെ ഉദരം നീലരത്നം പതിച്ച ദന്തനിര്‍മ്മിതം."},{"number":15,"verse":"അവന്‍റെ തുട തങ്കച്ചുവട്ടിൽ നിര്‍ത്തിയ വെണ്‍കൽത്തൂണ്‍; അവന്‍റെ രൂപം ലെബാനോനെപ്പോലെ, ദേവദാരുപോലെ തന്നെ ഉൽക്കൃഷ്ടമാകുന്നു."},{"number":16,"verse":"അവന്‍റെ വായ് ഏററവും മധുരമുള്ളത്; അവന്‍ സര്‍വാംഗസുന്ദരന്‍ തന്നെ. യെരൂശലേംപുത്രിമാരേ, ഇവനത്രേ എന്‍റെ പ്രിയന്‍; ഇവനത്രേ എന്‍റെ സ്നേഹിതന്‍."}]}