{"bibleAbbr":"MOV","bookName":"യെശയ്യാ","bookEnglishName":"Isaiah","chapterNumber":26,"verses":[{"number":1,"verse":"അന്നാളിൽ അവര്‍ യെഹൂദാദേശത്ത് ഈ പാട്ടു പാടും: നമുക്കു ബലമുള്ളൊരു പട്ടണം ഉണ്ട്; അവന്‍ രക്ഷയെ മതിലുകളും കൊത്തളങ്ങളും ആക്കിവയ്ക്കുന്നു."},{"number":2,"verse":"വിശ്വസ്തത കാണിക്കുന്ന നീതിയുള്ള ജാതി പ്രവേശിക്കേണ്ടതിനു വാതിലുകളെ തുറപ്പിന്‍."},{"number":3,"verse":"സ്ഥിരമാനസന്‍ നിന്നിൽ ആശ്രയം വച്ചിരിക്കകൊണ്ടു നീ അവനെ പൂര്‍ണസമാധാനത്തിൽ കാക്കുന്നു."},{"number":4,"verse":"യഹോവയാം യാഹിൽ ശാശ്വതമായൊരു പാറ ഉള്ളതിനാൽ യഹോവയിൽ എന്നേക്കും ആശ്രയിപ്പിന്‍."},{"number":5,"verse":"അവന്‍ ഉയരത്തിൽ പാര്‍ക്കുന്നവരെ ഉന്നതനഗരത്തെ തന്നെ താഴ്ത്തി തള്ളിയിട്ടു നിലംപരിചാക്കി പൊടിയിൽ ഇട്ടുകളഞ്ഞിരിക്കുന്നു."},{"number":6,"verse":"കാൽ അതിനെ ചവിട്ടിക്കളയും; എളിയവരുടെ കാലുകളും ദരിദ്രന്മാരുടെ കാലടികളും തന്നെ."},{"number":7,"verse":"നീതിമാന്‍റെ വഴി ചൊവ്വുള്ളതാകുന്നു; നീ നീതിമാന്‍റെ പാതയെ ചൊവ്വായി നിരത്തുന്നു."},{"number":8,"verse":"അതേ, യഹോവേ, നിന്‍റെ ന്യായവിധികളുടെ പാതയിൽ ഞങ്ങള്‍ നിന്നെ കാത്തിരിക്കുന്നു; നിന്‍റെ നാമത്തിനായിട്ടും നിന്‍റെ സ്മരണയ്ക്കായിട്ടും ഞങ്ങളുടെ ഉള്ളം വാഞ്ഛിക്കുന്നു."},{"number":9,"verse":"എന്‍റെ ഉള്ളംകൊണ്ടു ഞാന്‍ രാത്രിയിൽ നിന്നെ ആഗ്രഹിച്ചു; എന്‍റെ ഉള്ളിൽ എന്‍റെ ആത്മാവുകൊണ്ടു തന്നെ ഞാന്‍ ജാഗ്രതയോടെ നിന്നെ അന്വേഷിക്കും; നിന്‍റെ ന്യായവിധികള്‍ ഭൂമിയിൽ നടക്കുമ്പോള്‍ ഭൂവാസികള്‍ നീതിയെ പഠിക്കും."},{"number":10,"verse":"ദുഷ്ടനു കൃപ കാണിച്ചാലും അവന്‍ നീതി പഠിക്കയില്ല; നേരുള്ള ദേശത്ത് അവന്‍ അന്യായം പ്രവര്‍ത്തിക്കും; യഹോവയുടെ മഹത്ത്വം അവന്‍ കാണുകയുമില്ല."},{"number":11,"verse":"യഹോവേ, നിന്‍റെ കൈ ഉയര്‍ന്നിരിക്കുന്നു; അവരോ കാണുന്നില്ല; എങ്കിലും ജനത്തെക്കുറിച്ചുള്ള നിന്‍റെ തീക്ഷ്ണത അവര്‍ കണ്ടു ലജ്ജിക്കും; നിന്‍റെ ശത്രുക്കളെ ദഹിപ്പിക്കുന്ന തീ അവരെ ദഹിപ്പിച്ചുകളയും."},{"number":12,"verse":"യഹോവേ, നീ ഞങ്ങള്‍ക്കായിട്ടു സമാധാനം നിയമിക്കും; ഞങ്ങളുടെ സകല പ്രവൃത്തികളെയും നീ ഞങ്ങള്‍ക്കുവേണ്ടി നിവര്‍ത്തിച്ചിരിക്കുന്നുവല്ലോ."},{"number":13,"verse":"ഞങ്ങളുടെ ദൈവമായ യഹോവേ, നീയല്ലാതെ വേറേ കര്‍ത്താക്കന്മാര്‍ ഞങ്ങളുടെമേൽ കര്‍ത്തൃത്വം നടത്തിയിട്ടുണ്ട്; എന്നാൽ നിന്നെ മാത്രം, നിന്‍റെ നാമത്തെ തന്നെ,"},{"number":14,"verse":"ഞങ്ങള്‍ സ്വീകരിക്കുന്നു. മരിച്ചവര്‍ ജീവിക്കുന്നില്ല; മൃതന്മാര്‍ എഴുന്നേല്ക്കുന്നില്ല; അതിനായിട്ടല്ലോ നീ അവരെ സന്ദര്‍ശിച്ച് സംഹരിക്കയും അവരുടെ ഓര്‍മയെ അശേഷം ഇല്ലാതാക്കുകയും ചെയ്തത്."},{"number":15,"verse":"നീ ജനത്തെ വര്‍ധിപ്പിച്ചു; യഹോവേ, ജനത്തെ നീ വര്‍ധിപ്പിച്ചു; നീ മഹത്ത്വപ്പെട്ടിരിക്കുന്നു; ദേശത്തിന്‍റെ അതിരുകളെയെല്ലാം നീ വിസ്താരമാക്കിയിരിക്കുന്നു."},{"number":16,"verse":"യഹോവേ, കഷ്ടതയിൽ അവര്‍ നിന്നെ നോക്കുകയും നിന്‍റെ ശിക്ഷ അവര്‍ക്കു തട്ടിയപ്പോള്‍ ജപം കഴിക്കയും ചെയ്തു."},{"number":17,"verse":"യഹോവേ, പ്രസവം അടുത്തിരിക്കുന്ന ഗര്‍ഭിണി നോവുകിട്ടി തന്‍റെ വേദനയിൽ നിലവിളിക്കുന്നതുപോലെ ഞങ്ങള്‍ നിന്‍റെ മുമ്പാകെ ആയിരുന്നു."},{"number":18,"verse":"ഞങ്ങള്‍ ഗര്‍ഭം ധരിച്ചു നോവുകിട്ടി പ്രസവിച്ചാറെ, കാറ്റിനെ പ്രസവിച്ചതുപോലെ ഇരുന്നു; ദേശത്ത് ഒരു രക്ഷയും ഞങ്ങള്‍ പ്രവര്‍ത്തിച്ചിട്ടില്ല; ഭൂവാസികള്‍ പിറന്നുവീണതുമില്ല."},{"number":19,"verse":"നിന്‍റെ മൃതന്മാര്‍ ജീവിക്കും; എന്‍റെ ശവങ്ങള്‍ എഴുന്നേല്ക്കും; പൊടിയിൽ കിടക്കുന്നവരേ, ഉണര്‍ന്നു ഘോഷിപ്പിന്‍; നിന്‍റെ മഞ്ഞ് പ്രഭാതത്തിലെ മഞ്ഞുപോലെ ഇരിക്കുന്നു; ഭൂമി പ്രേതന്മാരെ പ്രസവിക്കുമല്ലോ."},{"number":20,"verse":"എന്‍റെ ജനമേ, വന്നു നിന്‍റെ അറകളിൽ കടന്നു വാതിലുകളെ അടയ്ക്ക; ക്രോധം കടന്നുപോകുവോളം അല്പനേരത്തേക്ക് ഒളിച്ചിരിക്ക."},{"number":21,"verse":"യഹോവ ഭൂവാസികളെ അവരുടെ അകൃത്യംനിമിത്തം സന്ദര്‍ശിപ്പാന്‍ തന്‍റെ സ്ഥലത്തുനിന്ന് ഇതാ, വരുന്നു. ഭൂമി താന്‍ കുടിച്ച രക്തമൊക്കെയും വെളിപ്പെടുത്തും; തന്നിലുള്ള ഹതന്മാരെ ഇനി മൂടിവയ്ക്കയുമില്ല."}]}