{"bibleAbbr":"MOV","bookName":"പ്രവൃത്തികൾ","bookEnglishName":"Acts of the Apostles","chapterNumber":25,"verses":[{"number":1,"verse":"ഫെസ്തൊസ് സംസ്ഥാനത്തില്‍ വന്നിട്ടു മൂന്നുനാള്‍ കഴിഞ്ഞശേഷം കൈസര്യയില്‍നിന്നു യെരൂശലേമിലേക്കു പോയി."},{"number":2,"verse":"അപ്പോള്‍ മഹാപുരോഹിതന്മാരും യെഹൂദന്മാരുടെ പ്രധാനികളും പൗലൊസിന്‍റെ നേരേ അവന്‍റെ സന്നിധിയില്‍ അന്യായം ബോധിപ്പിച്ചു;"},{"number":3,"verse":"ദയ ചെയ്ത് അവനെ യെരൂശലേമിലേക്ക് വരുത്തേണ്ടതിന് അവര്‍ പൗലൊസിന് പ്രതികൂലമായി അവനോട് അപേക്ഷിച്ചു;"},{"number":4,"verse":"വഴിയില്‍വച്ച് അവനെ ഒടുക്കിക്കളവാന്‍ അവര്‍ ഒരു പതിയിരിപ്പ് നിറുത്തി. അതിന് ഫെസ്തൊസ്: പൗലൊസിനെ കൈസര്യയില്‍ സൂക്ഷിച്ചിരിക്കുന്നു; ഞാന്‍ വേഗം അവിടേക്ക് പോകുന്നുണ്ട്;"},{"number":5,"verse":"നിങ്ങളില്‍ പ്രാപ്തിയുള്ളവര്‍ കൂടെ വന്ന് ആ മനുഷ്യന്‍റെ നേരേ അന്യായം ഉണ്ടെങ്കില്‍ ബോധിപ്പിക്കെ” എന്ന് ഉത്തരം പറഞ്ഞു."},{"number":6,"verse":"അവന്‍ ഏകദേശം എട്ടു പത്തു ദിവസം അവരുടെ ഇടയില്‍ താമസിച്ചശേഷം കൈസര്യക്ക് മടങ്ങിപ്പോയി; പിറ്റേന്ന് ന്യായാസനത്തില്‍ ഇരുന്ന് പൗലൊസിനെ വരുത്തുവാന്‍ കല്പിച്ചു."},{"number":7,"verse":"അവന്‍ വന്നാറെ യെരൂശലേമില്‍നിന്ന് വന്ന യെഹൂദന്മാര്‍ ചുറ്റും നിന്ന് അവന്‍റെ നേരേ കഠിനകുറ്റം പലതും ബോധിപ്പിച്ചു."},{"number":8,"verse":"പൗലൊസോ: യെഹൂദന്മാരുടെ ന്യായപ്രമാണത്തോടാകെട്ടെ ദൈവാലയത്തോടാകെട്ടെ കൈസരോടാകട്ടെ ഞാന്‍ ഒരു കുറ്റവും ചെയ്തിട്ടില്ല എന്ന് പ്രതിവാദിച്ചാറെ ആ കുറ്റങ്ങളെ തെളിയിപ്പാന്‍ അവര്‍ക്ക് കഴിഞ്ഞില്ല."},{"number":9,"verse":"എന്നാല്‍ ഫെസ്തൊസ് യെഹൂദന്മാരുടെ പ്രീതി സമ്പാദിപ്പാന്‍ ഇച്ഛിച്ച് പൗലൊസിനോട്: യെരൂശലേമിലേക്ക് ചെന്ന് അവിടെ എന്‍റെ മുമ്പില്‍വച്ച് ഈ സംഗതികളെക്കുറിച്ച് വിസ്താരം നടപ്പാന്‍ നിനക്ക് സമ്മതമുണ്ടോ എന്ന് ചോദിച്ചതിന്"},{"number":10,"verse":"പൗലൊസ് ഞാന്‍ കൈസരുടെ ന്യായാസനത്തിന് മുമ്പാകെ നില്ക്കുന്നു; അവിടെ എന്നെ വിസ്തരിക്കേണ്ടതാകുന്നു; യെഹൂദന്മാരോട് ഞാന്‍ ഒരു അന്യായവും ചെയ്തിട്ടില്ല; അത് നീയും നല്ലവണ്ണം അറിഞ്ഞിരിക്കുന്നു."},{"number":11,"verse":"ഞാന്‍ അന്യായം ചെയ്തു മരണയോഗ്യമായത് വല്ലതും പ്രവര്‍ത്തിച്ചിട്ടുണ്ടെങ്കില്‍ മരണശിക്ഷ ഏല്ക്കുന്നതിന് എനിക്ക് വിരോധമില്ല. ഇവര്‍ എന്‍റെ നേരേ ബോധിപ്പിക്കുന്ന അന്യായം നേരല്ല എന്നു വരികിലോ എന്നെ അവര്‍ക്ക് ഏല്പിച്ചുകൊടുപ്പാന്‍ ആര്‍ക്കും കഴിയുന്നതല്ല;"},{"number":12,"verse":"ഞാന്‍ കൈസരെ അഭയം ചൊല്ലുന്നു എന്നു പറഞ്ഞു. അപ്പോള്‍ ഫെസ്തൊസ് തന്‍റെ ആലോചനാസഭയോട് സംസാരിച്ചിട്ട്: കൈസരെ നീ അഭയം ചൊല്ലിയിരിക്കുന്നു; കൈസരുടെ അടുക്കലേക്ക് നീ പോകും എന്ന് ഉത്തരം പറഞ്ഞു."},{"number":13,"verse":"ഒട്ടുനാള്‍ കഴിഞ്ഞശേഷം അഗ്രിപ്പാരാജാവും ബെര്‍ന്നീക്കയും ഫെസ്തൊസിനെ വന്ദനം ചെയ്‍വാന്‍ കൈസര്യയില്‍ എത്തി."},{"number":14,"verse":"കുറെനാള്‍ അവിടെ പാര്‍ക്കുമ്പോള്‍ ഫെസ്തൊസ് പൗലൊസിന്‍റെ സംഗതി രാജാവിനോട് വിവരിച്ചുപറഞ്ഞത്: ഫേലിക്സ് വിട്ടേച്ചുപോയൊരു തടവുകാരന്‍ ഉണ്ട്."},{"number":15,"verse":"ഞാന്‍ യെരൂശലേമില്‍ ചെന്നപ്പോള്‍ യെഹൂദന്മാരുടെ മഹാപുരോഹിതന്മാരും മൂപ്പന്മാരും എന്‍റെ അടുക്കല്‍ വന്ന് അവന്‍റെ നേരേ അന്യായം ബോധിപ്പിച്ചു വിധിക്ക് അപേക്ഷിച്ചു."},{"number":16,"verse":"എന്നാല്‍ പ്രതിവാദികളെ അഭിമുഖമായി കണ്ട് അന്യായത്തെക്കുറിച്ച് പ്രതിവാദിപ്പാന്‍ ഇടകിട്ടും മുമ്പേ യാതൊരു മനുഷ്യനെയും ഏല്പിച്ചുകൊടുക്കുന്നത് റോമര്‍ക്ക് മര്യാദയല്ല എന്ന് ഞാന്‍ അവരോട് ഉത്തരം പറഞ്ഞു."},{"number":17,"verse":"ആകയാല്‍ അവര്‍ ഇവിടെ വന്നുകൂടിയാറെ ഞാന്‍ ഒട്ടും താമസിയാതെ പിറ്റേന്നുതന്നെ ന്യായാസനത്തില്‍ ഇരുന്ന് ആ പുരുഷനെ കൊണ്ടുവരുവാന്‍ കല്പിച്ചു."},{"number":18,"verse":"വാദികള്‍ അവന്‍റെ ചുറ്റും നിന്നു ഞാന്‍ നിരൂപിച്ചിരുന്ന കുറ്റം ഒന്നും ബോധിപ്പിക്കാതെ"},{"number":19,"verse":"സ്വന്ത മതത്തെക്കുറിച്ചും ജീവിച്ചിരിക്കുന്നു എന്ന് പൗലൊസ് പറയുന്ന മരിച്ചുപോയ യേശു എന്നൊരുവനെക്കുറിച്ചും ചില തര്‍ക്കസംഗതികളെ കൊണ്ടുവന്നതേയുള്ളൂ."},{"number":20,"verse":"ഇങ്ങനെയുള്ള വിഷയങ്ങളില്‍ വിചാരണ നടത്തേണ്ടത് എങ്ങനെയെന്ന് ഞാന്‍ അറിയായ്കയാല്‍: നിനക്ക് യെരൂശലേമിലേക്ക് പോയി അവിടെ ഈ സംഗതികളെക്കുറിച്ചു വിസ്താരം നടപ്പാന്‍ സമ്മതമുണ്ടോ എന്നു ചോദിച്ചു."},{"number":21,"verse":"എന്നാല്‍ പൗലൊസ് ചക്രവര്‍ത്തി തിരുമനസ്സിലെ വിധിക്കായി തന്നെ സൂക്ഷിക്കേണം എന്ന് അഭയം ചൊല്ലുകയാല്‍ കൈസരുടെ അടുക്കല്‍ അയയ്ക്കുവോളം അവനെ സൂക്ഷിപ്പാന്‍ കല്പിച്ചു."},{"number":22,"verse":"ആ മനുഷ്യന്‍റെ പ്രസംഗം കേള്‍പ്പാന്‍ എനിക്കും ആഗ്രഹമുണ്ടായിരുന്നു എന്ന് അഗ്രിപ്പാവ് ഫെസ്തൊസിനോട് പറഞ്ഞതിന്: നാളെ കേള്‍ക്കാം എന്ന് അവന്‍ പറഞ്ഞു."},{"number":23,"verse":"പിറ്റേന്നു അഗ്രിപ്പാവ് ബെര്‍ന്നീക്കയുമായി വളരെ ആഡംബരത്തോടെ വന്നു. സഹസ്രാധിപതികളോടും നഗരത്തിലെ പ്രധാനികളോടുംകൂടെ വിചാരണമണ്ഡപത്തില്‍ വന്നാറെ ഫെസ്തൊസിന്‍റെ കല്പനയാല്‍ പൗലൊസിനെ കൊണ്ടുവന്നു."},{"number":24,"verse":"അപ്പോള്‍ ഫെസ്തൊസ് പറഞ്ഞത്: അഗ്രിപ്പാരാജാവേ, ഇവിടെ വന്നുകൂടിയിരിക്കുന്ന സകല പുരുഷന്മാരുമായുള്ളോരേ, യെഹൂദന്മാരുടെ സമൂഹം എല്ലാം യെരൂശലേമിലും ഇവിടെയും വച്ച് എന്നോട് അപേക്ഷിക്കയും അവനെ ജീവനോടെ വച്ചേക്കരുത് എന്ന് നിലവിളിക്കയും ചെയ്ത ഈ മനുഷ്യനെ നിങ്ങള്‍ കാണുന്നുവല്ലോ."},{"number":25,"verse":"അവന്‍ മരണയോഗ്യമായത് ഒന്നും ചെയ്തിട്ടില്ല എന്ന് ഞാന്‍ ഗ്രഹിച്ചു; അവന്‍ തന്നെയും ചക്രവര്‍ത്തി തിരുമനസ്സിനെ അഭയം ചൊല്ലുകയാല്‍ അവനെ അയയ്ക്കേണം എന്ന് വിധിച്ചിരിക്കുന്നു."},{"number":26,"verse":"അവനെക്കുറിച്ചു തിരുമേനിക്ക് എഴുതുവാന്‍ എനിക്കു നിശ്ചയമായത് ഒന്നുമില്ല; അതുകൊണ്ടു വിസ്താരം കഴിഞ്ഞിട്ടു എഴുതുവാന്‍ വല്ലതും ഉണ്ടാകേണ്ടതിന് അവനെ നിങ്ങളുടെ മുമ്പിലും, വിശേഷാല്‍ അഗ്രിപ്പാരാജാവേ, തിരുമുമ്പിലും വരുത്തിയിരിക്കുന്നു."},{"number":27,"verse":"തടവുകാരനെ അയയ്ക്കുമ്പോള്‍ അവന്‍റെ പേരിലുള്ള കുറ്റം കാണിക്കാതിരിക്കുന്നത് യുക്തമല്ല എന്നു തോന്നുന്നു."}]}