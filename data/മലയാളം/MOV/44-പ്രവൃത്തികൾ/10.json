{"bibleAbbr":"MOV","bookName":"പ്രവൃത്തികൾ","bookEnglishName":"Acts of the Apostles","chapterNumber":10,"verses":[{"number":1,"verse":"കൈസര്യയില്‍ ഇത്താലിക എന്ന പട്ടാളത്തില്‍ കൊര്‍ന്നേല്യൊസ് എന്നു പേരുള്ളൊരു ശതാധിപന്‍ ഉണ്ടായിരുന്നു."},{"number":2,"verse":"അവന്‍ ഭക്തനും തന്‍റെ സകല ഗൃഹത്തോടുംകൂടെ ദൈവത്തെ ഭയപ്പെടുന്നവനുമായി ജനത്തിനു വളരെ ധര്‍മം കൊടുത്തും എപ്പോഴും ദൈവത്തോടു പ്രാര്‍ഥിച്ചും പോന്നു."},{"number":3,"verse":"അവന്‍ പകല്‍ ഏകദേശം ഒമ്പതാം മണി നേരത്ത് ഒരു ദര്‍ശനത്തില്‍ ഒരു ദൈവദൂതന്‍ തന്‍റെ അടുക്കല്‍ അകത്തു വരുന്നത് സ്പഷ്ടമായി കണ്ടു; കൊര്‍ന്നേല്യൊസേ, എന്നു തന്നോടു പറയുന്നതും കേട്ടു."},{"number":4,"verse":"അവന്‍ അവനെ ഉറ്റുനോക്കി ഭയപരവശനായി: എന്താകുന്നു കര്‍ത്താവേ എന്നു ചോദിച്ചു. അവന്‍ അവനോട്: നിന്‍റെ പ്രാര്‍ഥനയും ധര്‍മവും ദൈവത്തിന്‍റെ മുമ്പില്‍ എത്തിയിരിക്കുന്നു."},{"number":5,"verse":"ഇപ്പോള്‍ യോപ്പയിലേക്ക് ആളയച്ച്, പത്രൊസ് എന്നു മറുപേരുള്ള ശിമോനെ വരുത്തുക."},{"number":6,"verse":"അവന്‍ തോല്ക്കൊല്ലനായ ശിമോന്‍ എന്നൊരുവനോടുകൂടെ പാര്‍ക്കുന്നു. അവന്‍റെ വീടു കടല്പുറത്ത് ആകുന്നു എന്നുപറഞ്ഞു."},{"number":7,"verse":"അവനോട് സംസാരിച്ച ദൂതന്‍ പോയശേഷം അവന്‍ തന്‍റെ വേലക്കാരില്‍ രണ്ടു പേരെയും തന്‍റെ അടുക്കല്‍ അകമ്പടി നില്ക്കുന്നവരില്‍ ദൈവഭക്തനായൊരു പടയാളിയെയും വിളിച്ചു"},{"number":8,"verse":"സകലവും വിവരിച്ചുപറഞ്ഞു യോപ്പയിലേക്ക് അയച്ചു."},{"number":9,"verse":"പിറ്റന്നാള്‍ അവര്‍ യാത്രചെയ്തു പട്ടണത്തോടു സമീപിക്കുമ്പോള്‍ പത്രൊസ് ആറാം മണി നേരത്ത് പ്രാര്‍ഥിപ്പാന്‍ വെണ്‍മാടത്തില്‍ കയറി."},{"number":10,"verse":"അവന്‍ വളരെ വിശന്നിട്ടു ഭക്ഷിപ്പാന്‍ ആഗ്രഹിച്ചു; അവര്‍ ഒരുക്കുമ്പോഴേക്ക് അവന് ഒരു വിവശത വന്നു."},{"number":11,"verse":"ആകാശം തുറന്നിരിക്കുന്നതും വലിയൊരു തുപ്പട്ടിപോലെ നാലു കോണും കെട്ടിയിട്ടു ഭൂമിയിലേക്ക് ഇറക്കി വിട്ടൊരു പാത്രം വരുന്നതും അവന്‍ കണ്ടു."},{"number":12,"verse":"അതില്‍ ഭൂമിയിലെ സകലവിധ നാല്ക്കാലിയും ഇഴജാതിയും ആകാശത്തിലെ പറവയും ഉണ്ടായിരുന്നു."},{"number":13,"verse":"പത്രൊസേ, എഴുന്നേറ്റ് അറുത്തു തിന്നുക എന്ന് ഒരു ശബ്ദം ഉണ്ടായി."},{"number":14,"verse":"അതിനു പത്രൊസ്: ഒരിക്കലും പാടില്ല; കര്‍ത്താവേ, മലിനമോ അശുദ്ധമോ ആയതൊന്നും ഞാന്‍ ഒരുനാളും തിന്നിട്ടില്ലല്ലോ."},{"number":15,"verse":"ആ ശബ്ദം രണ്ടാം പ്രാവശ്യം അവനോട്: ദൈവം ശുദ്ധീകരിച്ചത് നീ മലിനമെന്നു വിചാരിക്കരുത് എന്നു പറഞ്ഞു."},{"number":16,"verse":"ഇങ്ങനെ മൂന്നു പ്രാവശ്യം ഉണ്ടായി; ഉടനെ പാത്രം തിരികെ ആകാശത്തിലേക്കു വലിച്ചെടുത്തു."},{"number":17,"verse":"ഈ കണ്ട ദര്‍ശനം എന്തായിരിക്കും എന്ന് പത്രൊസ് ഉള്ളില്‍ ചഞ്ചലിച്ചുകൊണ്ടിരിക്കുമ്പോള്‍ കൊര്‍ന്നേല്യൊസ് അയച്ച പുരുഷന്മാര്‍ ശിമോന്‍റെ വീടു ചോദിച്ചുകൊണ്ടു പടിവാതില്‍ക്കല്‍ നിന്നു:"},{"number":18,"verse":"പത്രൊസ് എന്നു മറുപേരുള്ള ശിമോന്‍ ഇവിടെ പാര്‍ക്കുന്നുണ്ടോ എന്ന് വിളിച്ചു ചോദിച്ചു."},{"number":19,"verse":"പത്രൊസ് ദര്‍ശനത്തെക്കുറിച്ചു ചിന്തിച്ചുകൊണ്ടിരിക്കുമ്പോള്‍ ആത്മാവ് അവനോട്: മൂന്നു പുരുഷന്മാര്‍ നിന്നെ അന്വേഷിക്കുന്നു;"},{"number":20,"verse":"നീ എഴുന്നേറ്റ് ഇറങ്ങിച്ചെല്ലുക; ഞാന്‍ അവരെ അയച്ചതാകകൊണ്ട് ഒന്നും സംശയിക്കാതെ അവരോടുകൂടെ പോക എന്നു പറഞ്ഞു."},{"number":21,"verse":"പത്രൊസ് ആ പുരുഷന്മാരുടെ അടുക്കല്‍ ഇറങ്ങിച്ചെന്നു: നിങ്ങള്‍ അന്വേഷിക്കുന്നവന്‍ ഞാന്‍തന്നെ; നിങ്ങള്‍ വന്ന സംഗതി എന്ത് എന്നു ചോദിച്ചു."},{"number":22,"verse":"അതിന് അവര്‍: നീതിമാനും ദൈവഭക്തനും യെഹൂദന്മാരുടെ സകല ജാതിയാലും നല്ല സാക്ഷ്യം കൊണ്ടവനും ആയ കൊര്‍ന്നേല്യൊസ് എന്ന ശതാധിപനു നിന്നെ വീട്ടില്‍ വരുത്തി നിന്‍റെ പ്രസംഗം കേള്‍ക്കേണം എന്ന് ഒരു വിശുദ്ധദൂതനാല്‍ അരുളപ്പാടുണ്ടായിരിക്കുന്നു എന്നു പറഞ്ഞു."},{"number":23,"verse":"അവന്‍ അവരെ അകത്തു വിളിച്ചു പാര്‍പ്പിച്ചു; പിറ്റന്നാള്‍ എഴുന്നേറ്റ് അവരോടുകൂടെ പുറപ്പെട്ടു; യോപ്പയിലെ സഹോദരന്മാര്‍ ചിലരും അവനോടുകൂടെ പോയി."},{"number":24,"verse":"പിറ്റന്നാള്‍ കൈസര്യയില്‍ എത്തി; അവിടെ കൊര്‍ന്നേല്യൊസ് ചാര്‍ച്ചക്കാരെയും അടുത്ത സ്നേഹിതന്മാരെയും കൂട്ടിവരുത്തി, അവര്‍ക്കായി കാത്തിരുന്നു."},{"number":25,"verse":"പത്രൊസ് അകത്തു കയറിയപ്പോള്‍ കൊര്‍ന്നേല്യൊസ് എതിരേറ്റ് അവന്‍റെ കാല്ക്കല്‍ വീണു നമസ്കരിച്ചു."},{"number":26,"verse":"പത്രൊസോ: എഴുന്നേല്ക്ക, ഞാനും ഒരു മനുഷ്യനത്രേ എന്നു പറഞ്ഞ് അവനെ എഴുന്നേല്പിച്ചു."},{"number":27,"verse":"അവനോടു സംഭാഷിച്ചുംകൊണ്ടു അകത്തു ചെന്നു, അനേകര്‍ വന്നുകൂടിയിരിക്കുന്നതു കണ്ട് അവനോട്:"},{"number":28,"verse":"അന്യജാതിക്കാരന്‍റെ അടുക്കല്‍ ചെല്ലുന്നതും അവനുമായി പെരുമാറ്റം ചെയ്യുന്നതും യെഹൂദനു നിഷിദ്ധം എന്നു നിങ്ങള്‍ അറിയുന്നുവല്ലോ. എങ്കിലും ഒരു മനുഷ്യനെയും മലിനനോ അശുദ്ധനോ എന്ന് പറയരുതെന്നു ദൈവം എനിക്കു കാണിച്ചുതന്നിരിക്കുന്നു."},{"number":29,"verse":"അതുകൊണ്ടാകുന്നു നിങ്ങള്‍ ആളയച്ചപ്പോള്‍ ഞാന്‍ എതിര്‍പറയാതെ വന്നത്; എന്നാല്‍ എന്നെ വിളിപ്പിച്ച സംഗതി എന്ത് എന്ന് അറിഞ്ഞാല്‍ കൊള്ളാം എന്നു പറഞ്ഞു."},{"number":30,"verse":"അതിന് കൊര്‍ന്നേല്യൊസ്: നാലാകുന്നാള്‍ ഈ നേരത്തു ഞാന്‍ വീട്ടില്‍ ഒമ്പതാം മണി നേരത്തെ പ്രാര്‍ഥന കഴിച്ചുകൊണ്ടിരിക്കുമ്പോള്‍ ശുഭ്രവസ്ത്രം ധരിച്ചൊരു പുരുഷന്‍ എന്‍റെ മുമ്പില്‍ നിന്നു:"},{"number":31,"verse":"കൊര്‍ന്നേല്യൊസേ, ദൈവം നിന്‍റെ പ്രാര്‍ഥന കേട്ടു നിന്‍റെ ധര്‍മം ഓര്‍ത്തിരിക്കുന്നു."},{"number":32,"verse":"യോപ്പയിലേക്ക് ആളയച്ചു പത്രൊസ് എന്നു മറുപേരുള്ള ശിമോനെ വിളിപ്പിക്ക; അവന്‍ കടല്പുറത്തു തോല്ക്കൊല്ലനായ ശിമോന്‍റെ വീട്ടില്‍ പാര്‍ക്കുന്നു എന്നു പറഞ്ഞു."},{"number":33,"verse":"ക്ഷണത്തില്‍ ഞാന്‍ നിന്‍റെ അടുക്കല്‍ ആളയച്ചു: നീ വന്നത് ഉപകാരം. കര്‍ത്താവ് നിന്നോടു കല്പിച്ചതൊക്കെയും കേള്‍പ്പാന്‍ ഞങ്ങള്‍ എല്ലാവരും ഇവിടെ ദൈവത്തിന്‍റെ മുമ്പാകെ കൂടിയിരിക്കുന്നു എന്നു പറഞ്ഞു."},{"number":34,"verse":"അപ്പോള്‍ പത്രൊസ് വായ് തുറന്നു പറഞ്ഞുതുടങ്ങിയത്: ദൈവത്തിനു മുഖപക്ഷമില്ല എന്നും"},{"number":35,"verse":"ഏതു ജാതിയിലും അവനെ ഭയപ്പെട്ടു നീതി പ്രവര്‍ത്തിക്കുന്നവനെ അവന്‍ അംഗീകരിക്കുന്നു എന്നും ഞാന്‍ ഇപ്പോള്‍ യഥാര്‍ഥമായി ഗ്രഹിക്കുന്നു."},{"number":36,"verse":"അവന്‍ എല്ലാവരുടെയും കര്‍ത്താവായ യേശുക്രിസ്തുമൂലം സമാധാനം സുവിശേഷിച്ചുകൊണ്ടു യിസ്രായേല്‍മക്കള്‍ക്ക് അയച്ച വചനം,"},{"number":37,"verse":"യോഹന്നാന്‍ പ്രസംഗിച്ച സ്നാനത്തിന്‍റെശേഷം ഗലീലയില്‍തുടങ്ങി യെഹൂദ്യയിലൊക്കെയും ഉണ്ടായ വര്‍ത്തമാനം,"},{"number":38,"verse":"നസറായനായ യേശുവിനെ ദൈവം പരിശുദ്ധാത്മാവിനാലും ശക്തിയാലും അഭിഷേകം ചെയ്തതും ദൈവം അവനോടുകൂടെ ഇരുന്നതുകൊണ്ട് അവന്‍ നന്മ ചെയ്തും പിശാചു ബാധിച്ചവരെയൊക്കെയും സൗഖ്യമാക്കിയുംകൊണ്ടു സഞ്ചരിച്ചതുമായ വിവരംതന്നെ നിങ്ങള്‍ അറിയുന്നുവല്ലോ."},{"number":39,"verse":"യെഹൂദ്യദേശത്തിലും യെരൂശലേമിലും അവന്‍ ചെയ്ത സകലത്തിനും ഞങ്ങള്‍ സാക്ഷികള്‍ ആകുന്നു. അവനെ അവര്‍ മരത്തിന്മേല്‍ തൂക്കിക്കൊന്നു;"},{"number":40,"verse":"ദൈവം അവനെ മൂന്നാം നാള്‍ ഉയിര്‍ത്തെഴുന്നേല്പിച്ചു,"},{"number":41,"verse":"സകല ജനത്തിനുമല്ല, ദൈവം മുമ്പുകൂട്ടി നിയമിച്ച സാക്ഷികളായി, അവന്‍ മരിച്ചവരില്‍നിന്ന് ഉയിര്‍ത്തെഴുന്നേറ്റശേഷം അവനോടുകൂടെ തിന്നുകുടിച്ചവരായ ഞങ്ങള്‍ക്കുതന്നെ പ്രത്യക്ഷനാക്കിത്തന്നു."},{"number":42,"verse":"ജീവികള്‍ക്കും മരിച്ചവര്‍ക്കും ന്യായാധിപതിയായി ദൈവത്താല്‍ നിയമിക്കപ്പെട്ടവന്‍ അവന്‍തന്നെ എന്ന് ജനത്തോടു പ്രസംഗിച്ചു സാക്ഷീകരിപ്പാന്‍ അവന്‍ ഞങ്ങളോട് കല്പിച്ചു."},{"number":43,"verse":"അവനില്‍ വിശ്വസിക്കുന്ന ഏവനും അവന്‍റെ നാമംമൂലം പാപമോചനം ലഭിക്കും എന്ന് സകല പ്രവാചകന്മാരും സാക്ഷ്യം പറയുന്നു."},{"number":44,"verse":"ഈ വാക്കുകളെ പത്രൊസ് പ്രസ്താവിക്കുമ്പോള്‍തന്നെ വചനം കേട്ട എല്ലാവരുടെമേലും പരിശുദ്ധാത്മാവ് വന്നു."},{"number":45,"verse":"അവര്‍ അന്യഭാഷകളില്‍ സംസാരിക്കുന്നതും ദൈവത്തെ മഹത്ത്വീകരിക്കുന്നതും കേള്‍ക്കയാല്‍"},{"number":46,"verse":"പത്രൊസിനോടുകൂടെ വന്ന പരിച്ഛേദനക്കാരായ വിശ്വാസികള്‍ പരിശുദ്ധാത്മാവ് എന്ന ദാനം ജാതികളുടെമേലും പകര്‍ന്നതു കണ്ട് വിസ്മയിച്ചു."},{"number":47,"verse":"നമ്മെപ്പോലെ പരിശുദ്ധാത്മാവ് ലഭിച്ച ഇവരെ സ്നാനം കഴിപ്പിച്ചു കൂടാതവണ്ണം വെള്ളം വിലക്കുവാന്‍ ആര്‍ക്കു കഴിയും എന്നു പറഞ്ഞു."},{"number":48,"verse":"പത്രൊസ് അവരെ യേശുക്രിസ്തുവിന്‍റെ നാമത്തില്‍ സ്നാനം കഴിപ്പിപ്പാന്‍ കല്പിച്ചു. അവന്‍ ചില ദിവസം അവിടെ താമസിക്കേണം എന്ന് അവര്‍ അപേക്ഷിച്ചു."}]}