{"bibleAbbr":"MOV","bookName":"സങ്കീർത്തനങ്ങൾ","bookEnglishName":"Psalms","chapterNumber":115,"verses":[{"number":1,"verse":"ഞങ്ങള്‍ക്കല്ല, യഹോവേ, ഞങ്ങള്‍ക്കല്ല, നിന്‍റെ ദയയും വിശ്വസ്തതയും നിമിത്തം നിന്‍റെ നാമത്തിനു തന്നെ മഹത്ത്വം വരുത്തേണമേ."},{"number":2,"verse":"അവരുടെ ദൈവം ഇപ്പോള്‍ എവിടെ എന്നു ജാതികള്‍ പറയുന്നതെന്തിന്?"},{"number":3,"verse":"നമ്മുടെ ദൈവമോ സ്വര്‍ഗത്തിൽ ഉണ്ട്; തനിക്ക് ഇഷ്ടമുള്ളതൊക്കെയും അവന്‍ ചെയ്യുന്നു."},{"number":4,"verse":"അവരുടെ വിഗ്രഹങ്ങള്‍ പൊന്നും വെള്ളിയും ആകുന്നു; മനുഷ്യരുടെ കൈവേല തന്നെ."},{"number":5,"verse":"അവയ്ക്കു വായുണ്ടെങ്കിലും സംസാരിക്കുന്നില്ല; കണ്ണുണ്ടെങ്കിലും കാണുന്നില്ല."},{"number":6,"verse":"അവയ്ക്കു ചെവിയുണ്ടെങ്കിലും കേള്‍ക്കുന്നില്ല; മൂക്കുണ്ടെങ്കിലും മണക്കുന്നില്ല."},{"number":7,"verse":"അവയ്ക്കു കൈയുണ്ടെങ്കിലും സ്പര്‍ശിക്കുന്നില്ല; കാലുണ്ടെങ്കിലും നടക്കുന്നില്ല; തൊണ്ടകൊണ്ടു സംസാരിക്കുന്നതുമില്ല."},{"number":8,"verse":"അവയെ ഉണ്ടാക്കുന്നവര്‍ അവയെപ്പോലെ ആകുന്നു; അവയിൽ ആശ്രയിക്കുന്ന ഏവനും അങ്ങനെ തന്നെ."},{"number":9,"verse":"യിസ്രായേലേ, യഹോവയിൽ ആശ്രയിക്ക; അവന്‍ അവരുടെ സഹായവും പരിചയും ആകുന്നു;"},{"number":10,"verse":"അഹരോന്‍ഗൃഹമേ, യഹോവയിൽ ആശ്രയിക്ക; അവന്‍ അവരുടെ സഹായവും പരിചയും ആകുന്നു."},{"number":11,"verse":"യഹോവാഭക്തന്മാരേ, യഹോവയിൽ ആശ്രയിപ്പിന്‍; അവന്‍ അവരുടെ സഹായവും പരിചയും ആകുന്നു."},{"number":12,"verse":"യഹോവ നമ്മെ ഓര്‍ത്തിരിക്കുന്നു; അവന്‍ അനുഗ്രഹിക്കും; അവന്‍ യിസ്രായേൽഗൃഹത്തെ അനുഗ്രഹിക്കും; അവന്‍ അഹരോന്‍ഗൃഹത്തെ അനുഗ്രഹിക്കും."},{"number":13,"verse":"അവന്‍ യഹോവാഭക്തന്മാരായ ചെറിയവരെയും വലിയവരെയും അനുഗ്രഹിക്കും."},{"number":14,"verse":"യഹോവ നിങ്ങളെ മേല്ക്കുമേൽ വര്‍ധിപ്പിക്കട്ടെ; നിങ്ങളെയും നിങ്ങളുടെ മക്കളെയും തന്നെ."},{"number":15,"verse":"ആകാശത്തെയും ഭൂമിയെയും ഉണ്ടാക്കിയ യഹോവയാൽ നിങ്ങള്‍ അനുഗ്രഹിക്കപ്പെട്ടവര്‍ ആകുന്നു."},{"number":16,"verse":"സ്വര്‍ഗം യഹോവയുടെ സ്വര്‍ഗമാകുന്നു; ഭൂമിയെ അവന്‍ മനുഷ്യര്‍ക്കു കൊടുത്തിരിക്കുന്നു."},{"number":17,"verse":"മരിച്ചവരും മൗനതയിൽ ഇറങ്ങിയവര്‍ ആരും യഹോവയെ സ്തുതിക്കുന്നില്ല,"},{"number":18,"verse":"നാമോ, ഇന്നുമുതൽ എന്നേക്കും യഹോവയെ വാഴ്ത്തും. യഹോവയെ സ്തുതിപ്പിന്‍."}]}