{"bibleAbbr":"MOV","bookName":"സഭാപ്രസംഗി","bookEnglishName":"Ecclesiastes","chapterNumber":6,"verses":[{"number":1,"verse":"സൂര്യനു കീഴെ ഞാന്‍ കണ്ടിരിക്കുന്ന ഒരു തിന്മ ഉണ്ട്; അതു മനുഷ്യര്‍ക്കു ഭാരമുള്ളതാകുന്നു."},{"number":2,"verse":"ദൈവം ഒരു മനുഷ്യന് ധനവും ഐശ്വര്യവും മാനവും നല്കുന്നു; അവന്‍ ആഗ്രഹിക്കുന്നതിന് ഒന്നിനും അവനു കുറവില്ല; എങ്കിലും അത് അനുഭവിപ്പാന്‍ ദൈവം അവന് അധികാരം കൊടുക്കുന്നില്ല; ഒരു അന്യനത്രേ അത് അനുഭവിക്കുന്നത്; അതു മായയും വല്ലാത്ത വ്യാധിയും തന്നെ."},{"number":3,"verse":"ഒരു മനുഷ്യന്‍ നൂറുമക്കളെ ജനിപ്പിക്കയും ഏറിയ സംവത്സരം ജീവിച്ചു ദീര്‍ഘായുസ്സായിരിക്കയും ചെയ്തിട്ടും അവന്‍ നന്മ അനുഭവിച്ചു തൃപ്തനാകാതെയും ഒരു ശവസംസ്കാരം പ്രാപിക്കാതെയും പോയാൽ ഗര്‍ഭം അലസിപ്പോയ പിണ്ഡം അവനെക്കാള്‍ നന്ന് എന്നു ഞാന്‍ പറയുന്നു."},{"number":4,"verse":"അതു മായയിൽ വരുന്നു; അന്ധകാരത്തിലേക്കു പോകുന്നു; അതിന്‍റെ പേര്‍ അന്ധകാരത്തിൽ മറഞ്ഞിരിക്കുന്നു."},{"number":5,"verse":"സൂര്യനെ അതു കണ്ടിട്ടില്ല അറിഞ്ഞിട്ടുമില്ല; മറ്റേവനെക്കാള്‍ അധികം വിശ്രാമം അതിനുണ്ട്."},{"number":6,"verse":"അവന്‍ ഈരായിരത്താണ്ടു ജീവിച്ചിരുന്നിട്ടും നന്മ അനുഭവിച്ചില്ലങ്കിൽ എല്ലാവരും ഒരു സ്ഥലത്തേക്കല്ലയോ പോകുന്നത്?"},{"number":7,"verse":"മനുഷ്യന്‍റെ പ്രയത്നമൊക്കെയും അവന്‍റെ വായ്ക്കുവേണ്ടിയാകുന്നു; എങ്കിലും അവന്‍റെ കൊതിക്കു മതിവരുന്നില്ല."},{"number":8,"verse":"മൂഢനെക്കാള്‍ ജ്ഞാനിക്ക് എന്തു വിശേഷതയുള്ളൂ? പരിജ്ഞാനമുള്ള സാധുവിന് ജീവനുള്ളവരുടെ മുമ്പിൽ നടക്കുന്നതിൽ എന്ത് വിശേഷതയുള്ളൂ?"},{"number":9,"verse":"അഭിലാഷത്തിന്‍റെ സഞ്ചാരത്തെക്കാള്‍ കണ്ണിന്‍റെ നോട്ടം നല്ലത്; അതും മായയും വൃഥാപ്രയത്നവും അത്രേ."},{"number":10,"verse":"ഒരുത്തന്‍ എന്തുതന്നെ ആയിരുന്നാലും അവനു പണ്ടേതന്നെ പേര്‍ വിളിച്ചിരിക്കുന്നു; മനുഷ്യന്‍ എന്താകും എന്നു വിധിച്ചുമിരിക്കുന്നു; തന്നിലും ബലമേറിയവനോടു വാദിപ്പാന്‍ അവനു കഴിവില്ല."},{"number":11,"verse":"മായയെ വര്‍ധിപ്പിക്കുന്ന വാക്കു പെരുക്കിയാലും മനുഷ്യന് എന്തു ലാഭം?"},{"number":12,"verse":"മനുഷ്യന്‍റെ ജീവിതകാലത്ത്, അവന്‍ നിഴൽപോലെ കഴിച്ചുകൂട്ടുന്ന വ്യര്‍ഥമായുള്ള ആയുഷ്കാലത്തൊക്കെയും അവന് എന്താകുന്നു നല്ലത് എന്ന് ആര്‍ക്കറിയാം? അവന്‍റെശേഷം സൂര്യനു കീഴെ എന്തു സംഭവിക്കും എന്ന് മനുഷ്യനോട് ആര്‍ അറിയിക്കും?"}]}