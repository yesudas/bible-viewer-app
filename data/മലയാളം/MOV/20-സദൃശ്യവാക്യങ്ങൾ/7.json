{"bibleAbbr":"MOV","bookName":"സദൃശ്യവാക്യങ്ങൾ","bookEnglishName":"Proverbs","chapterNumber":7,"verses":[{"number":1,"verse":"മകനേ, എന്‍റെ വചനങ്ങളെ പ്രമാണിച്ച് എന്‍റെ കല്പനകളെ നിന്‍റെ ഉള്ളിൽ സംഗ്രഹിച്ചുകൊള്‍ക."},{"number":2,"verse":"നീ ജീവിച്ചിരിക്കേണ്ടതിന് എന്‍റെ കല്പനകളെയും ഉപദേശത്തെയും നിന്‍റെ കണ്ണിന്‍റെ കൃഷ്ണമണിയെപ്പോലെ കാത്തുകൊള്‍ക."},{"number":3,"verse":"നിന്‍റെ വിരലിന്മേൽ അവയെ കെട്ടുക; ഹൃദയത്തിന്‍റെ പലകയിൽ എഴുതുക."},{"number":4,"verse":"ജ്ഞാനത്തോട്: നീ എന്‍റെ സഹോദരി എന്നു പറക; വിവേകത്തിനു സഖി എന്നു പേര്‍ വിളിക്ക."},{"number":5,"verse":"അവ നിന്നെ പരസ്ത്രീയുടെ കൈയിൽനിന്നും ചക്കരവാക്കു പറയുന്ന അന്യസ്ത്രീയുടെ വശത്തുനിന്നും കാക്കും."},{"number":6,"verse":"ഞാന്‍ എന്‍റെ വീട്ടിന്‍റെ കിളിവാതിൽക്കൽ അഴിക്കിടയിൽക്കൂടി നോക്കിക്കൊണ്ടിരിക്കുമ്പോള്‍"},{"number":7,"verse":"ഭോഷന്മാരുടെ ഇടയിൽ ഒരുത്തനെ കണ്ടു; യൗവ്വനക്കാരുടെ കൂട്ടത്തിൽ ബുദ്ധിഹീനനായൊരു യുവാവിനെ കണ്ടറിഞ്ഞു."},{"number":8,"verse":"അവന്‍ വൈകുന്നേരം, സന്ധ്യാസമയത്ത്, ഇരുട്ടും അന്ധകാരവുമുള്ള ഒരു രാത്രിയിൽ,"},{"number":9,"verse":"അവളുടെ വീട്ടിന്‍റെ കോണിനരികെ വീഥിയിൽക്കൂടി കടന്നു, അവളുടെ വീട്ടിലേക്കുള്ള വഴിയെ നടന്നു ചെല്ലുന്നു."},{"number":10,"verse":"പെട്ടെന്ന് ഇതാ, വേശ്യാവസ്ത്രം ധരിച്ചും ഹൃദയത്തിൽ ഉപായം പൂണ്ടും ഉള്ളോരു സ്ത്രീ അവനെ എതിരേറ്റുവരുന്നു."},{"number":11,"verse":"അവള്‍ മോഹപരവശയും തന്നിഷ്ടക്കാരത്തിയും ആകുന്നു; അവളുടെ കാൽ വീട്ടിൽ അടങ്ങിയിരിക്കയില്ല."},{"number":12,"verse":"ഇപ്പോള്‍ അവളെ വീഥിയിലും പിന്നെ വിശാലസ്ഥലത്തും കാണാം; ഓരോ കോണിലും അവള്‍ പതിയിരിക്കുന്നു."},{"number":13,"verse":"അവള്‍ അവനെ പിടിച്ചു ചുംബിച്ചു, ലജ്ജകൂടാതെ അവനോടു പറയുന്നത്:"},{"number":14,"verse":"എനിക്കു സമാധാനയാഗങ്ങള്‍ ഉണ്ടായിരുന്നു; ഇന്നു ഞാന്‍ എന്‍റെ നേര്‍ച്ചകളെ കഴിച്ചിരിക്കുന്നു."},{"number":15,"verse":"അതുകൊണ്ട് ഞാന്‍ നിന്നെ കാണ്‍മാന്‍ ആഗ്രഹിച്ചു. നിന്നെ എതിരേല്പാന്‍ പുറപ്പെട്ടു നിന്നെ കണ്ടെത്തിയിരിക്കുന്നു."},{"number":16,"verse":"ഞാന്‍ എന്‍റെ കട്ടിലിന്മേൽ പരവതാനികളും മിസ്രയീമ്യനൂൽകൊണ്ടുള്ള വരിയന്‍പടങ്ങളും വിരിച്ചിരിക്കുന്നു."},{"number":17,"verse":"മൂറും അകിലും ലവംഗവുംകൊണ്ടു ഞാന്‍ എന്‍റെ മെത്ത സുഗന്ധമാക്കിയിരിക്കുന്നു."},{"number":18,"verse":"വരിക; വെളുക്കുംവരെ നമുക്കു പ്രേമത്തിൽ രമിക്കാം; കാമവിലാസങ്ങളാൽ നമുക്കു സുഖിക്കാം."},{"number":19,"verse":"പുരുഷന്‍ വീട്ടിൽ ഇല്ല; ദൂരയാത്ര പോയിരിക്കുന്നു;"},{"number":20,"verse":"പണമടിശ്ശീല കൂടെ കൊണ്ടുപോയിട്ടുണ്ട്; പൗര്‍ണമാസിക്കേ വീട്ടിൽ വന്നെത്തുകയുള്ളൂ."},{"number":21,"verse":"ഇങ്ങനെ ഏറിയൊരു ഇമ്പവാക്കുകളാൽ അവള്‍ അവനെ വശീകരിച്ച് അധരമാധുര്യംകൊണ്ട് അവനെ നിര്‍ബന്ധിക്കുന്നു."},{"number":22,"verse":"അറുക്കുന്നേടത്തേക്കു കാളയും ചങ്ങലയിലേക്കു ഭോഷനും പോകുന്നതു പോലെയും,"},{"number":23,"verse":"പക്ഷി ജീവഹാനിക്കുള്ളതെന്നറിയാതെ കെണിയിലേക്കു ബദ്ധപ്പെടുന്നതു പോലെയും കരളിൽ അസ്ത്രം തറയ്ക്കുവോളം അവന്‍ അവളുടെ പിന്നാലെ ചെല്ലുന്നു."},{"number":24,"verse":"ആകയാൽ മക്കളേ, എന്‍റെ വാക്കു കേള്‍പ്പിന്‍; എന്‍റെ വായിലെ വചനങ്ങളെ ശ്രദ്ധിപ്പിന്‍."},{"number":25,"verse":"നിന്‍റെ മനസ്സ് അവളുടെ വഴിയിലേക്കു ചായരുത്; അവളുടെ പാതകളിലേക്കു നീ തെറ്റിച്ചെല്ലുകയുമരുത്."},{"number":26,"verse":"അവള്‍ വീഴിച്ച ഹതന്മാര്‍ അനേകര്‍; അവള്‍ കൊന്നുകളഞ്ഞവര്‍ ആകെ വലിയൊരു കൂട്ടം ആകുന്നു."},{"number":27,"verse":"അവളുടെ വീട് പാതാളത്തിലേക്കുള്ള വഴിയാകുന്നു; അതു മരണത്തിന്‍റെ അറകളിലേക്കു ചെല്ലുന്നു."}]}