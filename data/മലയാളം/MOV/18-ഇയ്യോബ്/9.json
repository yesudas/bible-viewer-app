{"bibleAbbr":"MOV","bookName":"ഇയ്യോബ്","bookEnglishName":"Job","chapterNumber":9,"verses":[{"number":1,"verse":"അതിന് ഇയ്യോബ് ഉത്തരം പറഞ്ഞതെന്തെന്നാൽ:"},{"number":2,"verse":"അത് അങ്ങനെതന്നെ എന്ന് എനിക്കും അറിയാം നിശ്ചയം; ദൈവസന്നിധിയിൽ മര്‍ത്യന്‍ നീതിമാനാകുന്നതെങ്ങനെ?"},{"number":3,"verse":"അവന് അവനോടു വ്യവഹരിപ്പാന്‍ ഇഷ്ടം തോന്നിയാൽ ആയിരത്തിൽ ഒന്നിന് ഉത്തരം പറവാന്‍ കഴികയില്ല."},{"number":4,"verse":"അവന്‍ ജ്ഞാനിയും മഹാശക്തനുമാകുന്നു; അവനോട്, ശഠിച്ചിട്ടു ഹാനി വരാത്തവന്‍ ആര്‍?"},{"number":5,"verse":"അവന്‍ പര്‍വതങ്ങളെ അവ അറിയാതെ നീക്കിക്കളയുന്നു; തന്‍റെ കോപത്തിൽ അവയെ മറിച്ചുകളയുന്നു."},{"number":6,"verse":"അവന്‍ ഭൂമിയെ സ്വസ്ഥാനത്തുനിന്ന് ഇളക്കുന്നു; അതിന്‍റെ തൂണുകള്‍ കുലുങ്ങിപ്പോകുന്നു."},{"number":7,"verse":"അവന്‍ സൂര്യനോടു കല്പിക്കുന്നു; അത് ഉദിക്കാതിരിക്കുന്നു; അവന്‍ നക്ഷത്രങ്ങളെ പൊതിഞ്ഞു മുദ്രയിടുന്നു."},{"number":8,"verse":"അവന്‍ തനിച്ച് ആകാശത്തെ വിരിക്കുന്നു; സമുദ്രത്തിലെ തിരമാലകളിന്മേൽ അവന്‍ നടക്കുന്നു."},{"number":9,"verse":"അവന്‍ സപ്തര്‍ഷി, മകയിരം, കാര്‍ത്തിക ഇവയെയും തെക്കേ നക്ഷത്രമണ്ഡലത്തെയും ഉണ്ടാക്കുന്നു."},{"number":10,"verse":"അവന്‍ ആരാഞ്ഞുകൂടാത്ത വന്‍കാര്യങ്ങളെയും എണ്ണമില്ലാത്ത അദ്ഭുതങ്ങളെയും ചെയ്യുന്നു."},{"number":11,"verse":"അവന്‍ എന്‍റെ അരികെകൂടി കടക്കുന്നു; ഞാന്‍ അവനെ കാണുന്നില്ല; അവന്‍ കടന്നുപോകുന്നു; ഞാന്‍ അവനെ അറിയുന്നതുമില്ല."},{"number":12,"verse":"അവന്‍ പറിച്ചെടുക്കുന്നു; ആര്‍ അവനെ തടുക്കും? നീ എന്തു ചെയ്യുന്നു എന്ന് ആര്‍ ചോദിക്കും?"},{"number":13,"verse":"ദൈവം തന്‍റെ കോപത്തെ പിന്‍വലിക്കുന്നില്ല; രഹബിന്‍റെ തുണയാളികള്‍ അവനു വഴങ്ങുന്നു."},{"number":14,"verse":"പിന്നെ ഞാന്‍ അവനോട് ഉത്തരം പറയുന്നതും അവനോടു വാദിപ്പാന്‍ വാക്കു തിരഞ്ഞെടുക്കുന്നതും എങ്ങനെ?"},{"number":15,"verse":"ഞാന്‍ നീതിമാനായിരുന്നാലും അവനോട് ഉത്തരം പറഞ്ഞുകൂടാ; എന്‍റെ പ്രതിയോഗിയോടു ഞാന്‍ യാചിക്കേണ്ടിവരും."},{"number":16,"verse":"ഞാന്‍ വിളിച്ചിട്ട് അവന്‍ ഉത്തരം അരുളിയാലും എന്‍റെ അപേക്ഷ കേള്‍ക്കും എന്നു ഞാന്‍ വിശ്വസിക്കയില്ല."},{"number":17,"verse":"കൊടുങ്കാറ്റുകൊണ്ട് അവന്‍ എന്നെ തകര്‍ക്കുന്നുവല്ലോ; കാരണംകൂടാതെ എന്‍റെ മുറിവുകളെ പെരുക്കുന്നു."},{"number":18,"verse":"ശ്വാസംകഴിപ്പാന്‍ എന്നെ സമ്മതിക്കുന്നില്ല; കയ്പുകൊണ്ട് എന്‍റെ വയറു നിറയ്ക്കുന്നു."},{"number":19,"verse":"ബലം വിചാരിച്ചാൽ: അവന്‍ തന്നെ ബലവാന്‍; ന്യായവിധി വിചാരിച്ചാൽ: ആര്‍ എനിക്ക് അവധി നിശ്ചയിക്കും?"},{"number":20,"verse":"ഞാന്‍ നീതിമാനായാലും എന്‍റെ സ്വന്തവായ് എന്നെ കുറ്റം വിധിക്കും; ഞാന്‍ നിഷ്കളങ്കനായാലും അവന്‍ എനിക്കു വക്രത ആരോപിക്കും."},{"number":21,"verse":"ഞാന്‍ നിഷ്കളങ്കന്‍; ഞാന്‍ എന്‍റെ പ്രാണനെ കരുതുന്നില്ല; എന്‍റെ ജീവനെ ഞാന്‍ നിരസിക്കുന്നു."},{"number":22,"verse":"അതെല്ലാം ഒരുപോലെ; അതുകൊണ്ട് ഞാന്‍ പറയുന്നത്: അവന്‍ നിഷ്കളങ്കനെയും ദുഷ്ടനെയും നശിപ്പിക്കുന്നു."},{"number":23,"verse":"ബാധ പെട്ടെന്നു കൊല്ലുന്നുവെങ്കിൽ നിര്‍ദോഷികളുടെ നിരാശ കണ്ട് അവന്‍ ചിരിക്കുന്നു."},{"number":24,"verse":"ഭൂമി ദുഷ്ടന്മാരുടെ കൈയിൽ ഏല്പിച്ചിരിക്കുന്നു; അതിലെ ന്യായാധിപന്മാരുടെ മുഖം അവന്‍ മൂടിക്കളയുന്നു; അത് അവനല്ലങ്കിൽ പിന്നെ ആര്‍?"},{"number":25,"verse":"എന്‍റെ ആയുഷ്കാലം ഓട്ടാളനെക്കാള്‍ വേഗം പോകുന്നു; അതു നന്മ കാണാതെ ഓടിപ്പോകുന്നു."},{"number":26,"verse":"അത് ഓടകൊണ്ടുള്ള വള്ളം പോലെയും ഇരയെ റാഞ്ചുന്ന കഴുകനെപ്പോലെയും കടന്നുപോകുന്നു."},{"number":27,"verse":"ഞാന്‍ എന്‍റെ സങ്കടം മറന്നു മുഖവിഷാദം കളഞ്ഞു പ്രസന്നതയോടെ ഇരിക്കുമെന്നു പറഞ്ഞാൽ,"},{"number":28,"verse":"ഞാന്‍ എന്‍റെ വ്യസനമൊക്കെയും ഓര്‍ത്തു ഭയപ്പെടുന്നു നീ എന്നെ നിര്‍ദോഷിയായി എണ്ണുകയില്ലന്നു ഞാന്‍ അറിയുന്നു."},{"number":29,"verse":"എന്നെ കുറ്റം വിധിക്കുകയേയുള്ളൂ; പിന്നെ ഞാന്‍ വൃഥാ പ്രയത്നിക്കുന്നതെന്തിന്?"},{"number":30,"verse":"ഞാന്‍ ഹിമംകൊണ്ട് എന്നെ കഴുകിയാലും ക്ഷാരജലംകൊണ്ട് എന്‍റെ കൈ വെടിപ്പാക്കിയാലും"},{"number":31,"verse":"നീ എന്നെ ചേറ്റുകുഴിയിൽ മുക്കിക്കളയും; എന്‍റെ വസ്ത്രംപോലും എന്നെ വെറുക്കും."},{"number":32,"verse":"ഞാന്‍ അവനോടു പ്രതിവാദിക്കേണ്ടതിനും ഞങ്ങളൊരുമിച്ചു ന്യായവിസ്താരത്തിനു ചെല്ലേണ്ടതിനും അവന്‍ എന്നെപ്പോലെ മനുഷ്യനല്ലല്ലോ."},{"number":33,"verse":"ഞങ്ങളെ ഇരുവരെയും പറഞ്ഞു നിര്‍ത്തേണ്ടതിന് ഞങ്ങളുടെ നടുവിൽ ഒരു മധ്യസ്ഥനുമില്ല."},{"number":34,"verse":"അവന്‍ തന്‍റെ വടി എങ്കൽനിന്നു നീക്കട്ടെ; അവന്‍റെ ഘോരത്വം എന്നെ പേടിപ്പിക്കാതിരിക്കട്ടെ;"},{"number":35,"verse":"അപ്പോള്‍ ഞാന്‍ അവനെ പേടിക്കാതെ സംസാരിക്കും; ഇപ്പോള്‍ എന്‍റെ സ്ഥിതി അങ്ങനെയല്ലല്ലോ."}]}