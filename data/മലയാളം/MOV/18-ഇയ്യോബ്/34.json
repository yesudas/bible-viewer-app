{"bibleAbbr":"MOV","bookName":"ഇയ്യോബ്","bookEnglishName":"Job","chapterNumber":34,"verses":[{"number":1,"verse":"എലീഹൂ പിന്നെയും പറഞ്ഞതെന്തെന്നാൽ:"},{"number":2,"verse":"ജ്ഞാനികളേ, എന്‍റെ വചനം കേള്‍പ്പിന്‍; വിദ്വാന്മാരേ, എനിക്കു ചെവിതരുവിന്‍."},{"number":3,"verse":"അണ്ണാക്ക് ആഹാരത്തെ രുചിനോക്കുന്നു; ചെവിയോ വചനങ്ങളെ ശോധന ചെയ്യുന്നു."},{"number":4,"verse":"ന്യായമായുള്ളതു നമുക്കു തിരഞ്ഞെടുക്കാം; നന്മയായുള്ളതു നമുക്കു തന്നെ ആലോചിച്ചറിയാം."},{"number":5,"verse":"ഞാന്‍ നീതിമാന്‍, ദൈവം എന്‍റെ ന്യായം തള്ളിക്കളഞ്ഞു; എന്‍റെ ന്യായത്തിനെതിരേ ഞാന്‍ ഭോഷ്കു പറയേണമോ?"},{"number":6,"verse":"ലംഘനം ഇല്ലാഞ്ഞിട്ടും എന്‍റെ മുറിവു പൊറുക്കുന്നില്ല എന്നിങ്ങനെ ഇയ്യോബ് പറഞ്ഞുവല്ലോ."},{"number":7,"verse":"ഇയ്യോബിനെപ്പോലെ ഒരാളുണ്ടോ? അവന്‍ പരിഹാസത്തെ വെള്ളംപോലെ കുടിക്കുന്നു;"},{"number":8,"verse":"അവന്‍ ദുഷ്പ്രവൃത്തിക്കാരോടു കൂട്ടുകൂടുന്നു; ദുര്‍ജനങ്ങളോടുകൂടെ സഞ്ചരിക്കുന്നു."},{"number":9,"verse":"ദൈവത്തോടു രഞ്ജനയായിരിക്കുന്നതുകൊണ്ട് മനുഷ്യന് പ്രയോജനമില്ലന്ന് അവന്‍ പറഞ്ഞു."},{"number":10,"verse":"അതുകൊണ്ട് വിവേകികളേ, കേട്ടുകൊള്‍വിന്‍; ദൈവം ദുഷ്ടതയോ സര്‍വശക്തന്‍ നീതികേടോ ഒരിക്കലും ചെയ്കയില്ല."},{"number":11,"verse":"അവന്‍ മനുഷ്യന് അവന്‍റെ പ്രവൃത്തിക്കു പകരം ചെയ്യും; ഓരോരുത്തന് അവനവന്‍റെ നടപ്പിനു തക്കവണ്ണം കൊടുക്കും."},{"number":12,"verse":"ദൈവം ദുഷ്ടത പ്രവര്‍ത്തിക്കയില്ല നിശ്ചയം; സര്‍വശക്തന്‍ ന്യായം മറിച്ചുകളകയുമില്ല."},{"number":13,"verse":"ഭൂമിയെ അവങ്കൽ ഭരമേല്പിച്ചതാര്‍? ഭൂമണ്ഡലമാകെ സ്ഥാപിച്ചതാര്‍?"},{"number":14,"verse":"അവന്‍ തന്‍റെ കാര്യത്തിൽ മാത്രം ദൃഷ്‍ടിവച്ചെങ്കിൽ തന്‍റെ ആത്മാവിനെയും ശ്വാസത്തെയും മടക്കി എടുത്തെങ്കിൽ"},{"number":15,"verse":"സകല ജഡവും ഒരുപോലെ കഴിഞ്ഞുപോകും; മനുഷ്യന്‍ പൊടിയിലേക്കു മടങ്ങിച്ചേരും."},{"number":16,"verse":"നിനക്കു വിവേകമുണ്ടെങ്കിൽ ഇതു കേട്ടുകൊള്‍ക; എന്‍റെ വചനങ്ങളെ ശ്രദ്ധിച്ചുകൊള്‍ക;"},{"number":17,"verse":"ന്യായത്തെ പകയ്ക്കുന്നവന്‍ ഭരിക്കുമോ? നീതിമാനും ബലവാനുമായവനെ നീ കുറ്റം വിധിക്കുമോ?"},{"number":18,"verse":"രാജാവിനോട്: നീ വഷളന്‍ എന്നും പ്രഭുക്കന്മാരോട്: നിങ്ങള്‍ ദുഷ്ടന്മാര്‍ എന്നും പറയുമോ?"},{"number":19,"verse":"അവന്‍ പ്രഭുക്കന്മാരുടെ പക്ഷം എടുക്കുന്നില്ല; ദരിദ്രനെക്കാള്‍ ധനവാനെ ആദരിക്കുന്നതുമില്ല; അവരെല്ലാവരും തൃക്കൈയുടെ പ്രവൃത്തിയല്ലോ."},{"number":20,"verse":"പെട്ടെന്ന് അര്‍ധരാത്രിയിൽതന്നെ അവര്‍ മരിക്കുന്നു; ജനം കുലുങ്ങി ഒഴിഞ്ഞുപോകുന്നു; കൈതൊടാതെ ബലശാലികള്‍ നീങ്ങിപ്പോകുന്നു."},{"number":21,"verse":"അവന്‍റെ ദൃഷ്ടി മനുഷ്യന്‍റെ വഴികളിന്മേലിരിക്കുന്നു. അവന്‍റെ നടപ്പൊക്കെയും അവന്‍ കാണുന്നു."},{"number":22,"verse":"ദുഷ്പ്രവൃത്തിക്കാര്‍ക്ക് ഒളിച്ചുകൊള്ളേണ്ടതിന് അവിടെ ഇരുട്ടുമില്ല അന്ധതമസ്സുമില്ല."},{"number":23,"verse":"മനുഷ്യന്‍ ദൈവസന്നിധിയിൽ ന്യായവിസ്താരത്തിനു ചെല്ലേണ്ടതിന് അവന്‍ അവനിൽ അധികം ദൃഷ്‍ടിവയ്പാന്‍ ആവശ്യമില്ല."},{"number":24,"verse":"വിചാരണ ചെയ്യാതെ അവന്‍ ബലശാലികളെ തകര്‍ത്തുകളയുന്നു; അവര്‍ക്കു പകരം വേറേ ആളുകളെ നിയമിക്കുന്നു."},{"number":25,"verse":"അങ്ങനെ അവന്‍ അവരുടെ പ്രവൃത്തികളെ അറിയുന്നു; രാത്രിയിൽ അവരെ മറിച്ചുകളഞ്ഞിട്ട് അവര്‍ തകര്‍ന്നുപോകുന്നു."},{"number":26,"verse":"കാണികള്‍ കൂടുന്ന സ്ഥലത്തുവച്ച് അവന്‍ അവരെ ദുഷ്ടന്മാരെപ്പോലെ ശിക്ഷിക്കുന്നു."},{"number":27,"verse":"അവര്‍, എളിയവരുടെ നിലവിളി അവന്‍റെ അടുക്കൽ എത്തുവാനും പീഡിതന്മാരുടെ നിലവിളി അവന്‍ കേള്‍പ്പാനും തക്കവണ്ണം"},{"number":28,"verse":"അവനെ ഉപേക്ഷിച്ചു പിന്മാറിക്കളകയും അവന്‍റെ വഴികളെ ഗണ്യമാക്കാതിരിക്കയും ചെയ്തുവല്ലോ."},{"number":29,"verse":"വഷളനായ മനുഷ്യന്‍ വാഴാതിരിക്കേണ്ടതിനും ജനത്തെ കുടുക്കുവാന്‍ ആരും ഇല്ലാതിരിക്കേണ്ടതിനും"},{"number":30,"verse":"അവന്‍ സ്വസ്ഥത നല്കിയാൽ ആര്‍ കുറ്റം വിധിക്കും? ഒരു ജാതിക്കായാലും ഒരാള്‍ക്കായാലും അവന്‍ മുഖം മറച്ചുകളഞ്ഞാൽ ആര്‍ അവനെ കാണും?"},{"number":31,"verse":"ഞാന്‍ ശിക്ഷ സഹിച്ചു; ഞാന്‍ ഇനി കുറ്റം ചെയ്കയില്ല;"},{"number":32,"verse":"ഞാന്‍ കാണാത്തത് എന്നെ പഠിപ്പിക്കേണമേ; ഞാന്‍ അന്യായം ചെയ്തിട്ടുണ്ടെങ്കിൽ ഇനി ചെയ്കയില്ല എന്ന് ആരെങ്കിലും ദൈവത്തോടു പറഞ്ഞിട്ടുണ്ടോ?"},{"number":33,"verse":"നീ മുഷിഞ്ഞതുകൊണ്ട് അവന്‍ നിന്‍റെ ഇഷ്ടംപോലെ പകരം ചെയ്യേണമോ? ഞാനല്ല, നീ തന്നേതിരഞ്ഞെടുക്കേണ്ടതല്ലോ; ആകയാൽ നീ അറിയുന്നതു പ്രസ്താവിച്ചുകൊള്‍ക."},{"number":34,"verse":"ഇയ്യോബ് അറിവില്ലാതെ സംസാരിക്കുന്നു; അവന്‍റെ വാക്കുകളിലും ജ്ഞാനമില്ല"},{"number":35,"verse":"എന്നു വിവേകമുള്ള പുരുഷന്മാരും എന്‍റെ വാക്കു കേള്‍ക്കുന്ന ഏതു ജ്ഞാനിയും എന്നോടു പറയും."},{"number":36,"verse":"ഇയ്യോബ് ദുഷ്ടന്മാരെപ്പോലെ പ്രതിവാദിക്കകൊണ്ട് അവനെ ആദിയോടന്തം പരിശോധിച്ചാൽ കൊള്ളാം."},{"number":37,"verse":"അവന്‍ തന്‍റെ പാപത്തോടു ദ്രോഹം ചേര്‍ക്കുന്നു; അവന്‍ നമ്മുടെ മധ്യേ കൈ കൊട്ടുന്നു; ദൈവത്തിന് വിരോധമായി വാക്കു വര്‍ധിപ്പിക്കുന്നു."}]}