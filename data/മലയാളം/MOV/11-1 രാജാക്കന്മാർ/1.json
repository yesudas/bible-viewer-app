{"bibleAbbr":"MOV","bookName":"1 രാജാക്കന്മാർ","bookEnglishName":"1 Kings","chapterNumber":1,"verses":[{"number":1,"verse":"ദാവീദുരാജാവ് വയസ്സുചെന്നു വൃദ്ധനായപ്പോള്‍ അവനെ കമ്പിളി പുതപ്പിച്ചിട്ടും കുളിര്‍ മാറിയില്ല."},{"number":2,"verse":"ആകയാൽ അവന്‍റെ ഭൃത്യന്മാര്‍ അവനോട്: യജമാനനായ രാജാവിനുവേണ്ടി കന്യകയായൊരു യുവതിയെ അന്വേഷിക്കട്ടെ; അവള്‍ രാജസന്നിധിയിൽ ശുശ്രൂഷിച്ചു നില്ക്കയും യജമാനനായ രാജാവിന്‍റെ കുളിര്‍ മാറേണ്ടതിനു തിരുമാര്‍വിൽ കിടക്കയും ചെയ്യട്ടെ എന്നു പറഞ്ഞു;"},{"number":3,"verse":"അങ്ങനെ അവര്‍ സൗന്ദര്യമുള്ള ഒരു യുവതിയെ യിസ്രായേൽദേശത്തെല്ലാടവും അന്വേഷിച്ചു ശൂനേംകാരത്തിയായ അബീശഗിനെ കണ്ടു രാജാവിന്‍റെ അടുക്കൽ കൊണ്ടുവന്നു."},{"number":4,"verse":"ആ യുവതി അതിസുന്ദരിയായിരുന്നു; അവള്‍ രാജാവിന് പരിചാരികയായി ശുശ്രൂഷ ചെയ്തു; എന്നാൽ രാജാവ് അവളെ പരിഗ്രഹിച്ചില്ല."},{"number":5,"verse":"അനന്തരം ഹഗ്ഗീത്തിന്‍റെ മകനായ അദോനീയാവ് നിഗളിച്ചുംകൊണ്ട്: ഞാന്‍ രാജാവാകുമെന്നു പറഞ്ഞ് രഥങ്ങളെയും കുതിരച്ചേവകരെയും തനിക്കു മുമ്പായി ഓടുവാന്‍ അമ്പത് അകമ്പടികളെയും സമ്പാദിച്ചു."},{"number":6,"verse":"അവന്‍റെ അപ്പന്‍ അവനെ മുഷിപ്പിക്കരുതെന്നുവച്ച് അവന്‍റെ ജീവകാലത്തൊരിക്കലും: നീ ഇങ്ങനെ ചെയ്തത് എന്തെന്ന് അവനോടു ചോദിച്ചിരുന്നില്ല; അവനും ബഹുസുന്ദരനായിരുന്നു. അബ്ശാലോമിന്‍റെ ശേഷം ആയിരുന്നു അവന്‍ ജനിച്ചത്."},{"number":7,"verse":"അവന്‍ സെരൂയയുടെ മകനായ യോവാബിനോടും പുരോഹിതനായ അബ്യാഥാരിനോടും ആലോചിച്ചുവന്നു; ഇവര്‍ അദോനീയാവിനു പിന്തുണയായിരുന്നു."},{"number":8,"verse":"എന്നാൽ പുരോഹിതനായ സാദോക്കും യെഹോയാദയുടെ മകനായ ബെനായാവും പ്രവാചകനായ നാഥാനും ശിമെയിയും രേയിയും ദാവീദിന്‍റെ വീരന്മാരും അദോനീയാവിന്‍റെ പക്ഷം ചേര്‍ന്നിരുന്നില്ല."},{"number":9,"verse":"അദോനീയാവ് ഏന്‍-രോഗേലിനു സമീപത്തു സോഹേലെത്ത് എന്ന കല്ലിനരികെവച്ച് ആടുമാടുകളെയും തടിച്ച മൃഗങ്ങളെയും അറുത്തു രാജകുമാരന്മാരായ തന്‍റെ സകല സഹോദരന്മാരെയും രാജഭൃത്യന്മാരായ യെഹൂദാപുരുഷന്മാരെയൊക്കെയും ക്ഷണിച്ചു."},{"number":10,"verse":"എങ്കിലും നാഥാന്‍പ്രവാചകനെയും ബെനായാവെയും വീരന്മാരെയും തന്‍റെ സഹോദരനായ ശലോമോനെയും അവന്‍ ക്ഷണിച്ചില്ല."},{"number":11,"verse":"എന്നാൽ നാഥാന്‍ ശലോമോന്‍റെ അമ്മയായ ബത്ത്-ശേബയോടു പറഞ്ഞത്: ഹഗ്ഗീത്തിന്‍റെ മകനായ അദോനീയാവ് രാജാവായിരിക്കുന്നു എന്നു നീ കേട്ടില്ലയോ? നമ്മുടെ യജമാനനായ ദാവീദ് അറിഞ്ഞിട്ടുമില്ല."},{"number":12,"verse":"ആകയാൽ വരിക; നിന്‍റെ ജീവനെയും നിന്‍റെ മകനായ ശലോമോന്‍റെ ജീവനെയും രക്ഷിക്കേണ്ടതിന് ഞാന്‍ നിനക്ക് ആലോചന പറഞ്ഞുതരാം."},{"number":13,"verse":"നീ ദാവീദുരാജാവിന്‍റെ അടുക്കൽ ചെന്ന്: യജമാനനായ രാജാവേ, നിന്‍റെ മകനായ ശലോമോന്‍ എന്‍റെ അനന്തരവനായി വാണ് എന്‍റെ സിംഹാസനത്തിൽ ഇരിക്കും എന്നു നീ അടിയനോടു സത്യം ചെയ്തില്ലയോ? പിന്നെ അദോനീയാവ് വാഴുന്നത് എന്ത് എന്ന് അവനോടു ചോദിക്ക."},{"number":14,"verse":"നീ അവിടെ രാജാവിനോടു സംസാരിച്ചുകൊണ്ടിരിക്കുമ്പോള്‍, ഞാനും നിന്‍റെ പിന്നാലെ വന്നു നിന്‍റെ വാക്ക് ഉറപ്പിച്ചുകൊള്ളാം."},{"number":15,"verse":"അങ്ങനെ ബത്ത്-ശേബ പള്ളിയറയിൽ രാജാവിന്‍റെ അടുക്കൽ ചെന്നു; രാജാവ് വയോധികനായിരുന്നു; ശൂനേംകാരത്തിയായ അബീശഗ് രാജാവിനു ശുശ്രൂഷ ചെയ്തുകൊണ്ടിരുന്നു."},{"number":16,"verse":"ബത്ത്-ശേബ കുനിഞ്ഞു രാജാവിനെ നമസ്കരിച്ചു. നിനക്ക് എന്തു വേണം എന്നു രാജാവ് ചോദിച്ചു."},{"number":17,"verse":"അവള്‍ അവനോടു പറഞ്ഞത്: എന്‍റെ യജമാനനേ, നിന്‍റെ മകന്‍ ശലോമോന്‍ എന്‍റെ അനന്തരവനായി വാണ് എന്‍റെ സിംഹാസനത്തിൽ ഇരിക്കും എന്ന് നീ നിന്‍റെ ദൈവമായ യഹോവയുടെ നാമത്തിൽ അടിയനോട് സത്യം ചെയ്തുവല്ലോ."},{"number":18,"verse":"ഇപ്പോള്‍ ഇതാ, അദോനീയാവ് രാജാവായിരിക്കുന്നു; എന്‍റെ യജമാനനായ രാജാവ് അറിയുന്നതുമില്ല."},{"number":19,"verse":"അവന്‍ അനവധി കാളകളെയും തടിച്ച മൃഗങ്ങളെയും ആടുകളെയും അറുത്തു, രാജകുമാരന്മാരെയൊക്കെയും പുരോഹിതനായ അബ്യാഥാരിനെയും സേനാധിപതിയായ യോവാബിനെയും ക്ഷണിച്ചു. എങ്കിലും നിന്‍റെ ദാസനായ ശലോമോനെ അവന്‍ ക്ഷണിച്ചില്ല."},{"number":20,"verse":"യജമാനനായ രാജാവേ, യജമാനനായ രാജാവിന്‍റെ അനന്തരവനായി സിംഹാസനത്തിൽ ഇരിക്കേണ്ടത് ആരെന്നു നീ അറിയിക്കേണ്ടതിന് എല്ലാ യിസ്രായേലിന്‍റെയും കണ്ണ് നിന്നെ നോക്കിക്കൊണ്ടിരിക്കുന്നു."},{"number":21,"verse":"അല്ലാഞ്ഞാൽ, യജമാനനായ രാജാവ് തന്‍റെ പിതാക്കന്മാരെപ്പോലെ നിദ്രപ്രാപിച്ചശേഷം, ഞാനും എന്‍റെ മകന്‍ ശലോമോനും കുറ്റക്കാരായിരിക്കും."},{"number":22,"verse":"അവള്‍ രാജാവിനോടു സംസാരിച്ചുകൊണ്ടിരിക്കുമ്പോള്‍ ഇതാ, നാഥാന്‍പ്രവാചകന്‍ വരുന്നു."},{"number":23,"verse":"നാഥാന്‍പ്രവാചകന്‍ വന്നിരിക്കുന്നു എന്നു രാജാവിനോട് അറിയിച്ചു. അവന്‍ രാജസന്നിധിയിൽ ചെന്നു രാജാവിനെ സാഷ്ടാംഗം വീണു നമസ്കരിച്ചു."},{"number":24,"verse":"നാഥാന്‍ പറഞ്ഞതെന്തെന്നാൽ: യജമാനനായ രാജാവേ, അദോനീയാവ് എന്‍റെ അനന്തരവനായി വാണ് എന്‍റെ സിംഹാസനത്തിൽ ഇരിക്കും എന്നു നീ കല്പിച്ചിട്ടുണ്ടോ?"},{"number":25,"verse":"അവന്‍ ഇന്നു ചെന്ന് അനവധി കാളകളെയും തടിച്ച മൃഗങ്ങളെയും ആടുകളെയും അറുത്തു, രാജകുമാരന്മാരെയൊക്കെയും സേനാധിപതിമാരെയും പുരോഹിതനായ അബ്യാഥാരിനെയും ക്ഷണിച്ചു. അവര്‍ അവന്‍റെ മുമ്പാകെ ഭക്ഷിച്ചു പാനംചെയ്തു: അദോനീയാരാജാവേ, ജയ ജയ എന്നു പറയുന്നു."},{"number":26,"verse":"എന്നാൽ അടിയനെയും പുരോഹിതനായ സാദോക്കിനെയും യെഹോയാദയുടെ മകനായ ബെനായാവെയും നിന്‍റെ ദാസനായ ശലോമോനെയും അവന്‍ ക്ഷണിച്ചില്ല."},{"number":27,"verse":"യജമാനനായ രാജാവിന്‍റെ അനന്തരവനായി സിംഹാസനത്തിൽ ഇരിക്കേണ്ടത് ആരെന്ന് അടിയങ്ങളെ നീ അറിയിക്കാതെ ഇരിക്കെ ഈ കാര്യം യജമാനനായ രാജാവിന്‍റെ കല്പനയാലോ നടന്നത്?"},{"number":28,"verse":"ബത്ത്-ശേബയെ വിളിപ്പിന്‍ എന്നു ദാവീദുരാജാവ് കല്പിച്ചു. അവള്‍ രാജസന്നിധിയിൽ ചെന്നു രാജാവിന്‍റെ മുമ്പാകെ നിന്നു."},{"number":29,"verse":"എന്നാറെ രാജാവ്: എന്‍റെ ജീവനെ സകല കഷ്ടത്തിൽനിന്നും വീണ്ടെടുത്തിരിക്കുന്ന യഹോവയാണ,"},{"number":30,"verse":"നിന്‍റെ മകനായ ശലോമോന്‍ എന്‍റെ അനന്തരവനായി വാണ് എനിക്കു പകരം എന്‍റെ സിംഹാസനത്തിൽ ഇരിക്കും എന്ന് ഞാന്‍ നിന്നോട് യിസ്രായേലിന്‍റെ ദൈവമായ യഹോവയുടെ നാമത്തിൽ സത്യം ചെയ്തതുപോലെതന്നെ ഞാന്‍ ഇന്നു നിവര്‍ത്തിക്കും എന്നു സത്യം ചെയ്തു പറഞ്ഞു."},{"number":31,"verse":"അപ്പോള്‍ ബത്ത്-ശേബ സാഷ്ടാംഗം വീണു രാജാവിനെ നമസ്കരിച്ചു: എന്‍റെ യജമാനനായ ദാവീദുരാജാവ് ദീര്‍ഘായുസ്സായിരിക്കട്ടെ എന്നു പറഞ്ഞു."},{"number":32,"verse":"പിന്നെ ദാവീദ്: പുരോഹിതനായ സാദോക്കിനെയും പ്രവാചകനായ നാഥാനെയും യെഹോയാദയുടെ മകനായ ബെനായാവെയും വിളിപ്പിന്‍ എന്നു കല്പിച്ചു. അവര്‍ രാജസന്നിധിയിൽ ചെന്നു നിന്നു"},{"number":33,"verse":"രാജാവ് അവരോടു കല്പിച്ചതെന്തെന്നാൽ: നിങ്ങളുടെ യജമാനന്‍റെ ഭൃത്യന്മാരെ കൂട്ടിക്കൊണ്ട് എന്‍റെ മകനായ ശലോമോനെ എന്‍റെ കോവര്‍കഴുതപ്പുറത്തു കയറ്റി താഴെ ഗീഹോനിലേക്കു കൊണ്ടുപോകുവിന്‍."},{"number":34,"verse":"അവിടെവച്ചു സാദോക്പുരോഹിതനും നാഥാന്‍പ്രവാചകനും അവനെ യിസ്രായേലിനു രാജാവായിട്ട് അഭിഷേകം ചെയ്യേണം; പിന്നെ കാഹളം ഊതി: ശലോമോന്‍ രാജാവേ, ജയ ജയ എന്നു ഘോഷിച്ചുപറവിന്‍."},{"number":35,"verse":"അതിന്‍റെശേഷം നിങ്ങള്‍ അവന്‍റെ പിന്നാലെ വരുവിന്‍; അവന്‍ വന്ന് എന്‍റെ സിംഹാസനത്തിൽ ഇരുന്ന് എനിക്കു പകരം വാഴേണം; യിസ്രായേലിനും യെഹൂദായ്ക്കും പ്രഭുവായിരിക്കേണ്ടതിന് ഞാന്‍ അവനെ നിയമിച്ചിരിക്കുന്നു."},{"number":36,"verse":"അപ്പോള്‍ യെഹോയാദയുടെ മകന്‍ ബെനായാവ് രാജാവിനോട്: ആമേന്‍; യജമാനനായ രാജാവിന്‍റെ ദൈവമായ യഹോവയും അങ്ങനെതന്നെ കല്പിക്കുമാറാകട്ടെ."},{"number":37,"verse":"യഹോവ യജമാനനായ രാജാവിനോടുകൂടെ ഇരുന്നതുപോലെ ശലോമോനോടുംകൂടെ ഇരിക്കയും യജമാനനായ ദാവീദുരാജാവിന്‍റെ സിംഹാസനത്തെക്കാളും അവന്‍റെ സിംഹാസനത്തെ ശ്രേഷ്ഠമാക്കുകയും ചെയ്യുമാറാകട്ടെ എന്ന് ഉത്തരം പറഞ്ഞു."},{"number":38,"verse":"അങ്ങനെ സാദോക്പുരോഹിതനും നാഥാന്‍പ്രവാചകനും യെഹോയാദയുടെ മകനായ ബെനായാവും ക്രേത്യരും പ്ലേത്യരും ചെന്ന് ദാവീദുരാജാവിന്‍റെ കോവര്‍കഴുതപ്പുറത്തു ശലോമോനെ കയറ്റി ഗീഹോനിലേക്കു കൊണ്ടുപോയി,"},{"number":39,"verse":"സാദോക്പുരോഹിതന്‍ തൃക്കൂടാരത്തിൽനിന്നു തൈലക്കൊമ്പു കൊണ്ടു ചെന്ന് ശലോമോനെ അഭിഷേകം ചെയ്തു. അവര്‍ കാഹളം ഊതി, ജനമൊക്കെയും: ശലോമോന്‍ രാജാവേ, ജയ ജയ എന്നു ഘോഷിച്ചു പറഞ്ഞു."},{"number":40,"verse":"പിന്നെ ജനമൊക്കെയും അവന്‍റെ പിന്നാലെ ചെന്നു; ജനം കുഴലൂതി; അവരുടെ ഘോഷംകൊണ്ടു ഭൂമി കുലുങ്ങുമാറ് അത്യന്തം സന്തോഷിച്ചു."},{"number":41,"verse":"അദോനീയാവും കൂടെ ഉണ്ടായിരുന്ന സകല വിരുന്നുകാരും ഭക്ഷണം കഴിഞ്ഞിരിക്കുമ്പോള്‍ അതു കേട്ടു. കാഹളനാദം കേട്ടപ്പോള്‍ യോവാബ്: പട്ടണം കലങ്ങിയിരിക്കുന്ന ഈ ആരവം എന്ത് എന്നു ചോദിച്ചു."},{"number":42,"verse":"അവന്‍ പറയുമ്പോള്‍തന്നെ ഇതാ, പുരോഹിതനായ അബ്യാഥാരിന്‍റെ മകന്‍ യോനാഥാന്‍ വരുന്നു; അദോനീയാവ് അവനോട്: അകത്തു വരിക; നീ യോഗ്യപുരുഷന്‍; നീ നല്ല വര്‍ത്തമാനം കൊണ്ടുവരുന്നു എന്നു പറഞ്ഞു."},{"number":43,"verse":"യോനാഥാന്‍ അദോനീയാവോട് ഉത്തരം പറഞ്ഞത്: നമ്മുടെ യജമാനനായ ദാവീദുരാജാവ് ശലോമോനെ രാജാവാക്കിയിരിക്കുന്നു."},{"number":44,"verse":"രാജാവ് സാദോക്പുരോഹിതനെയും നാഥാന്‍പ്രവാചകനെയും യെഹോയാദയുടെ മകനായ ബെനായാവെയും ക്രേത്യരെയും പ്ലേത്യരെയും അവനോടുകൂടെ അയച്ചു. അവര്‍ അവനെ രാജാവിന്‍റെ കോവര്‍കഴുതപ്പുറത്തു കയറ്റി."},{"number":45,"verse":"സാദോക്പുരോഹിതനും നാഥാന്‍പ്രവാചകനും അവനെ ഗീഹോനിൽവച്ചു രാജാവായിട്ട് അഭിഷേകം ചെയ്തു. അവര്‍ പട്ടണം മുഴങ്ങുംവണ്ണം സന്തോഷിച്ചുകൊണ്ട് അവിടെനിന്നു മടങ്ങിപ്പോയി. ഇതാകുന്നു നിങ്ങള്‍ കേട്ട ഘോഷം."},{"number":46,"verse":"അത്രയുമല്ല ശലോമോന്‍ രാജസിംഹാസനത്തിൽ ഇരിക്കുന്നു;"},{"number":47,"verse":"രാജഭൃത്യന്മാരും നമ്മുടെ യജമാനനായ ദാവീദുരാജാവിനെ അഭിവന്ദനം ചെയ്‍വാന്‍ ചെന്നു; നിന്‍റെ ദൈവം ശലോമോന്‍റെ നാമത്തെ നിന്‍റെ നാമത്തെക്കാള്‍ ഉൽക്കൃഷ്ടവും അവന്‍റെ സിംഹാസനത്തെ നിന്‍റെ സിംഹാസനത്തെക്കാള്‍ ശ്രേഷ്ഠവും ആക്കട്ടെ എന്നു പറഞ്ഞു."},{"number":48,"verse":"രാജാവ് തന്‍റെ കട്ടിലിന്മേൽ നമസ്കരിച്ചു: ഇന്ന് എന്‍റെ സിംഹാസനത്തിൽ എന്‍റെ സന്തതി ഇരിക്കുന്നത് എന്‍റെ കണ്ണുകൊണ്ടു കാണ്‍മാന്‍ സംഗതി വരുത്തിയ യിസ്രായേലിന്‍റെ ദൈവമായ യഹോവ സ്തുതിക്കപ്പെടുമാറാകട്ടെ എന്നു പറഞ്ഞു."},{"number":49,"verse":"ഉടനെ അദോനീയാവിന്‍റെ വിരുന്നുകാരൊക്കെയും ഭയപ്പെട്ട് എഴുന്നേറ്റ് ഓരോരുത്തന്‍ താന്താന്‍റെ വഴിക്കു പോയി."},{"number":50,"verse":"അദോനീയാവും ശലോമോനെ പേടിച്ചു ചെന്നു യാഗപീഠത്തിന്‍റെ കൊമ്പുകളെ പിടിച്ചു."},{"number":51,"verse":"അദോനീയാവു ശലോമോന്‍രാജാവിനെ പേടിക്കുന്നു; ശലോമോന്‍ രാജാവ് അടിയനെ വാള്‍കൊണ്ടു കൊല്ലുകയില്ല എന്ന് ഇന്ന് എന്നോടു സത്യം ചെയ്യട്ടെ എന്നു പറഞ്ഞു. അവന്‍ യാഗപീഠത്തിന്‍റെ കൊമ്പുകളെ പിടിച്ചിരിക്കുന്നു എന്നു ശലോമോന്‍ വര്‍ത്തമാനം കേട്ടു."},{"number":52,"verse":"അവന്‍ യോഗ്യനായിരുന്നാൽ അവന്‍റെ തലയിലെ ഒരു രോമവും നിലത്തു വീഴുകയില്ല; അവനിൽ കുറ്റം കണ്ടാലോ അവന്‍ മരിക്കേണം എന്നു ശലോമോന്‍ കല്പിച്ചു."},{"number":53,"verse":"അങ്ങനെ ശലോമോന്‍ രാജാവ് ആളയച്ചു; അവര്‍ അവനെ യാഗപീഠത്തിങ്കൽനിന്ന് ഇറക്കി കൊണ്ടുവന്നു. അവന്‍ വന്നു ശലോമോന്‍ രാജാവിനെ നമസ്കരിച്ചു. ശലോമോന്‍ അവനോട്: നിന്‍റെ വീട്ടിൽ പൊയ്ക്കൊള്‍ക എന്നു കല്പിച്ചു."}]}