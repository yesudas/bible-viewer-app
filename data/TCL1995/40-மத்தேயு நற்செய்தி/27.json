{
  "bibleAbbr" : "TCL1995",
  "bookName" : "மத்தேயு நற்செய்தி",
  "bookEnglishName" : "Matthew",
  "chapterNumber" : 27,
  "verses" : [ {
    "number" : 1,
    "verse" : "(பிலாத்துவின் முன் இயேசு) பொழுது விடிந்ததும் தலைமைக் குருக்கள், மக்களின் மூப்பர்கள் யாவரும் இயேசுவைக் கொல்ல அவருக்கு எதிராக ஆலோசனை செய்தனர்."
  }, {
    "number" : 2,
    "verse" : "அவரைக் கட்டி இழுத்துச் சென்று ஆளுநன் பிலாத்திடம் ஒப்புவித்தனர்."
  }, {
    "number" : 3,
    "verse" : "(யூதாஸின் தற்கொலை) அதன்பின் இயேசு தண்டனைத் தீர்ப்பு அடைந்ததைக் கண்டபோது அவரைக் காட்டிக்கொடுத்த யூதாசு மனம் வருந்தி தலைமைக் குருக்களிடமும் மூப்பர்களிடமும் முப்பது வெள்ளிக் காசுகளையும் திருப்பிக் கொண்டு வந்து,"
  }, {
    "number" : 4,
    "verse" : "“பழிபாவமில்லாதவரைக் காட்டிக்கொடுத்துப் பாவம் செய்தேன் “ என்றான். அதற்கு அவர்கள், “அதைப்பற்றி எங்களுக்கென்ன? நீயே பார்த்துக்கொள் “ என்றார்கள்."
  }, {
    "number" : 5,
    "verse" : "அதன் பின்பு அவன் அந்த வெள்ளிக் காசுகளைக் கோவிலில் எறிந்து விட்டுப் புறப்பட்டுப் போய்த் தூக்குப் போட்டுக் கொண்டான்."
  }, {
    "number" : 6,
    "verse" : "தலைமைக் குருக்கள் வெள்ளிக் காசுகளை எடுத்து, “இது இரத்தத்திற்கான விலையாதலால் இதைக் கோவில் காணிக்கைப் பெட்டியில் போடுவது முறை அல்ல “ என்று சொல்லி,"
  }, {
    "number" : 7,
    "verse" : "கலந்தாலோசித்து, அன்னியரை அடக்கம் செய்ய அவற்றைக் கொண்டு குயவன் நிலத்தை வாங்கினார்கள்."
  }, {
    "number" : 8,
    "verse" : "இதனால்தான் அந்நிலம் “இரத்த நிலம் “ என இன்றுவரை அழைக்கப்படுகிறது."
  }, {
    "number" : 9,
    "verse" : "“இஸ்ரயேல் மக்களால் விலைமதிக்கப்பட்டவருடைய விலையான முப்பது வெள்ளிக்காசுகளையும் கையிலெடுத்து"
  }, {
    "number" : 10,
    "verse" : "ஆண்டவர் எனக்குப் பணித்தபடியே அதைக் குயவன் நிலத்திற்குக் கொடுத்தார்கள் “ என்று இறைவாக்கினர் எரேமியா உரைத்தது அப்பொழுது நிறைவேறியது."
  }, {
    "number" : 11,
    "verse" : "(பிலாத்துவின் விசாரணை) இயேசு ஆளுநன் பிலாத்து முன்னிலையில் நின்று கொண்டிருந்தார். ஆளுநன் அவரை நோக்கி, “நீ யூதரின் அரசனா? “ என்று கேட்டான். அதற்கு இயேசு, “அவ்வாறு நீர் சொல்கிறீர் “ என்று கூறினார்."
  }, {
    "number" : 12,
    "verse" : "மேலும் தலைமைக் குருக்களும் மூப்பர்களும் அவர்மீதும் குற்றம் சுமத்தியபோது அவர் மறுமொழி எதுவும் கூறவில்லை."
  }, {
    "number" : 13,
    "verse" : "பின்பு பிலாத்து அவரிடம், “உனக்கு எதிராக எத்தனையோ சான்றுகள் கூறுகிறார்களே, உனக்குக் கேட்கவில்லையா? “ என்றான்."
  }, {
    "number" : 14,
    "verse" : "அவரோ ஒரு சொல்கூட அவனுக்கு மறுமொழியாகக் கூறவில்லை. ஆகவே ஆளுநன் மிகவும் வியப்புற்றான்."
  }, {
    "number" : 15,
    "verse" : "(இயேசுவை விடுவிக்கப் பிலாத்துவின் முயற்சி) மக்கள் விரும்பிக் கேட்கும் ஒரு கைதியை அவர்களுக்காக, விழாவின் போது ஆளுநன் விடுதலை செய்வது வழக்கம்."
  }, {
    "number" : 16,
    "verse" : "அந்நாளில் பரபா என்னும் பேர்போன கைதி ஒருவன் இருந்தான்."
  }, {
    "number" : 17,
    "verse" : "மக்கள் ஒன்றுகூடி வந்திருந்தபோது பிலாத்து அவர்களிடம், “நான் யாரை விடுதலை செய்யவேண்டும் என விரும்புகிறீர்கள்? பரபாவையா? அல்லது மெசியா என்னும் இயேசுவையா? “ என்று கேட்டான்."
  }, {
    "number" : 18,
    "verse" : "ஏனெனில் அவர்கள் பொறாமையால்தான் இயேசுவைத் தன்னிடம் ஒப்புவித்திருந்தார்கள் என்பது அவனுக்குத் தெரியும்."
  }, {
    "number" : 19,
    "verse" : "பிலாத்து நடுவர் இருக்கைமீது அமர்த்திருந்தபொழுது அவனுடைய மனைவி அவனிடம் ஆளனுப்பி, “அந்த நேர்மையாளரின் வழக்கில் நீர் தலையிட வேண்டாம். ஏனெனில் அவர்பொருட்டு இன்று கனவில் மிகவும் துன்புற்றேன் “ என்று கூறினார்."
  }, {
    "number" : 20,
    "verse" : "ஆனால் தலைமைக் குருக்களும் மூப்பர்களும் பரபாவை விடுதலை செய்யக் கேட்கவும் இயேசுவைத் தீர்த்துக்கட்டவும் கூட்டத்தினரைத் தூண்டி விட்டார்கள்."
  }, {
    "number" : 21,
    "verse" : "ஆளுநன் அவர்களைப் பார்த்து, “இவ்விருவரில் யாரை விடுதலை செய்யவேண்டும்? உங்கள் விருப்பம் என்ன? “ எனக் கேட்டான். அதற்கு அவர்கள் “பரபாவை “ என்றார்கள்."
  }, {
    "number" : 22,
    "verse" : "பிலாத்து அவர்களிடம், “அப்படியானால் மெசியா என்னும் இயேசுவை நான் என்ன செய்ய வேண்டும்? “ என்று கேட்டான். அனைவரும், “சிலுவையில் அறையும் “ என்று பதிலளித்தனர்."
  }, {
    "number" : 23,
    "verse" : "அதற்கு அவன், “இவன் செய்த குற்றம் என்ன? “ என்று கேட்டான். அவர்களோ, “சிலுவையில் அறையும் “ என்று இன்னும் உரக்கக் கத்தினார்கள்."
  }, {
    "number" : 24,
    "verse" : "பிலாத்து தன் முயற்சியால் பயனேதும் ஏற்படவில்லை, மாறாகக் கலகமே உருவாகிறது என்று கண்டு, கூட்டத்தினரின் முன்னிலையில் தண்ணீரை எடுத்து, “இவனது இரத்தப்பழியில் எனக்குப் பங்கில்லை. நீங்களே பார்த்துக்கொள்ளுங்கள் “ என்று கூறித் தன் கைகளைக் கழுவினான்."
  }, {
    "number" : 25,
    "verse" : "அதற்கு மக்கள் அனைவரும், “இவனுடைய இரத்தப்பழி எங்கள்மேலும் எங்கள் பிள்ளைகள் மேலும் விழட்டும் “ என்று பதில் கூறினர்."
  }, {
    "number" : 26,
    "verse" : "அப்போது அவர் பரபாவை அவர்கள் விருப்பத்திற்கிணங்க விடுதலை செய்தான்: இயேசுவைக் கசையால் அடித்துச் சிலுவையில் அறையுமாறு ஒப்புவித்தான்."
  }, {
    "number" : 27,
    "verse" : "(இயேசுவைக் கேலி செய்தல்) ஆளுநனின் படைவீரர் இயேசுவை ஆளுநன் மாளிகைக்குக் கூட்டிச் சென்று அங்கிருந்த படைப்பிரிவினர் அனைவரையும் அவர்முன் ஒன்று கூட்டினர்:"
  }, {
    "number" : 28,
    "verse" : "அவருடைய ஆடைகளை உரிந்து, கருஞ்சிவப்பு நிறமுள்ள தளர் அங்கியை அவருக்கு அணிவித்தனர்."
  }, {
    "number" : 29,
    "verse" : "அவர்கள் ஒரு முள்முடி பின்னி அவரது தலையின்மேல் வைத்து, அவருடைய வலக்கையில் ஒரு கோலைக் கொடுத்து அவர்முன் முழந்தாள்படியிட்டு, “யூதரின் அரசரே, வாழ்க! “ என்று சொல்லி ஏளனம் செய்தனர்:"
  }, {
    "number" : 30,
    "verse" : "அவர்மேல் துப்பி, அக்கோலை எடுத்து அவருடைய தலையில் அடித்தனர்:"
  }, {
    "number" : 31,
    "verse" : "அவரை ஏளனம் செய்தபின், அவர்மேல் இருந்த தளர் அங்கியைக் கழற்றிவிட்டு அவருடைய ஆடைகளை அணிவித்து அவரைச் சிலுவையில் அறைவதற்காக இழுத்துச் சென்றனர்."
  }, {
    "number" : 32,
    "verse" : "(இயேசு சிலுவையில் கொல்லப்படுதல்) அவர்கள் வெளியே சென்ற போது சிரேன் ஊரைச் சேர்ந்த சீமோன் என்ற பெயருடைய ஒருவரைக் கண்டார்கள்: இயேசுவின் சிலுவையைச் சுமக்கும்படி அவரைக் கட்டாயப்படுத்தினார்கள்."
  }, {
    "number" : 33,
    "verse" : "“மண்டையோட்டு இடம் “ என்று பொருள்படும் “கொல்கொதா “வுக்கு வந்தார்கள்:"
  }, {
    "number" : 34,
    "verse" : "இயேசுவுக்குக் கசப்பு கலந்த திராட்சை இரசத்தைக் குடிக்கக் கொடுத்தார்கள். அவர் அதைச் சுவை பார்த்தபின் குடிக்க விரும்பவில்லை."
  }, {
    "number" : 35,
    "verse" : "அவர்கள் அவரைச் சிலுவையில் அறைந்த பின்பு குலுக்கல் முறையில் அவருடைய ஆடைகளைப் பங்கிட்டுக்கொண்டார்கள்:"
  }, {
    "number" : 36,
    "verse" : "பின்பு அங்கே உட்கார்ந்து காவல் காத்தார்கள்:"
  }, {
    "number" : 37,
    "verse" : "அவரது தலைக்கு மேல் அவரது மரணதண்டனைக்கான காரணத்தை எழுதி வைத்தார்கள். அதில் “இவன் யூதரின் அரசனாகிய இயேசு “ என்று எழுதப்பட்டிருந்தது."
  }, {
    "number" : 38,
    "verse" : "அதன்பின் அவருடைய வலப்புறம் ஒருவனும் இடப்புறம் ஒருவனுமாக இரு கள்வர்களை அவருடன் சிலுவைகளில் அறைந்தார்கள்."
  }, {
    "number" : 39,
    "verse" : "அவ்வழியே சென்றவர்கள் தங்கள் தலைகளை அசைத்து, “கோவிலை இடித்து மூன்று நாளில் கட்டி எழுப்புகிறவனே, உன்னையே விடுவித்துக்கொள்."
  }, {
    "number" : 40,
    "verse" : "நீ இறைமகன் என்றால் சிலுவையிலிருந்து இறங்கி வா “ என்று அவரைப் பழித்துரைத்தார்கள்."
  }, {
    "number" : 41,
    "verse" : "அவ்வாறே தலைமைக் குருக்கள், மறைநூல் அறிஞர்களுடனும் மூப்பர்களுடனும் சேர்ந்து அவரை ஏளனம் செய்தனர்."
  }, {
    "number" : 42,
    "verse" : "அவர்கள், “பிறரை விடுவித்தான்: தன்னையே விடுவிக்க இயலவில்லை. இவன் இஸ்ரயேலுக்கு அரசனாம்! இப்பொழுது சிலுவையிலிருந்து இறங்கி வரட்டும். அப்பொழுது நாங்கள் இவனை நம்புவோம்."
  }, {
    "number" : 43,
    "verse" : "கடவுளிடம் இவன் உறுதியான நம்பிக்கை கொண்டிருந்தானாம்! அவர் விரும்பினால் இப்போது இவனை விடுவிக்கட்டும். “நான் இறைமகன் “ என்றானே! “ என்று கூறினார்கள்."
  }, {
    "number" : 44,
    "verse" : "அவ்வாறே, அவரோடு சிலுவையில் அறையப்பட்டிருந்த கள்வர்களும் அவரை இகழ்ந்தார்கள்."
  }, {
    "number" : 45,
    "verse" : "(இயேசுவின் மரணம்) நண்பகல் பன்னிரண்டு மணிமுதல் பிற்பகல் மூன்று மணிவரை நாடு முழுவதும் இருள் உண்டாயிற்று."
  }, {
    "number" : 46,
    "verse" : "மூன்று மணியளவில் இயேசு, “ஏலி, ஏலி லெமா சபக்தானி? “ அதாவது, “என் இறைவா, என் இறைவா, ஏன் என்னைக் கைவிட்டீர்? “ என்று உரத்த குரலில் கத்தினார்."
  }, {
    "number" : 47,
    "verse" : "அங்கே நின்று கொண்டிருந்தவர்களுள் சிலர் அதைக் கேட்டு, “இவன் எலியாவைக் கூப்பிடுகிறான் “ என்றனர்."
  }, {
    "number" : 48,
    "verse" : "உடனே அவர்களுள் ஒருவர் ஓடிச் சென்று, கடற்பஞ்சை எடுத்து, புளித்த திராட்சை இரசத்தில் தோய்த்து அதைக் கோலில் மாட்டி அவருக்குக் குடிக்கக் கொடுத்தார்."
  }, {
    "number" : 49,
    "verse" : "மற்றவர்களோ, “பொறு, எலியா வந்து இவனை விடுவிப்பாரா என்று பார்ப்போம் “ என்றார்கள்."
  }, {
    "number" : 50,
    "verse" : "இயேசு மீண்டும் உரத்த குரலில் கத்தி உயிர்விட்டார்."
  }, {
    "number" : 51,
    "verse" : "அதே நேரத்தில் திருக்கோவிலின் திரை மேலிருந்து கீழ்வரை இரண்டாகக் கிழிந்தது: நிலம் நடுங்கியது: பாறைகள் பிளந்தன."
  }, {
    "number" : 52,
    "verse" : "கல்லறைகள் திறந்தன: இறந்த இறைமக்கள் பலரின் உடல்கள் உயிருடன் எழுப்பப்பட்டன."
  }, {
    "number" : 53,
    "verse" : "இயேசுவின் உயிர்த்தெழுதலுக்குப் பின்பு இவர்கள் கல்லறைகளிலிருந்து வெளியே வந்து எருசலேம் திருநகரத்திற்குச் சென்று பலருக்குத் தோன்றினார்கள்."
  }, {
    "number" : 54,
    "verse" : "நூற்றுவர் தலைவரும் அவரோடு இயேசுவைக் காவல் காத்தவர்களும் நிலநடுக்கத்தையும் நிகழ்ந்தயாவற்றையும் கண்டு மிகவும் அஞ்சி, “இவர் உண்மையாகவே இறைமகன் “ என்றார்கள்."
  }, {
    "number" : 55,
    "verse" : "கலிலேயாவிலிருந்து இயேசுவைப் பின்பற்றி அவருக்குப் பணிவிடை செய்து வந்த பல பெண்களும் அங்கிருந்தார்கள். அவர்கள் தொலையில் நின்று உற்று நோக்கிக் கொண்டிருந்தார்கள்."
  }, {
    "number" : 56,
    "verse" : "அவர்களிடையே மகதலா மரியாவும் யாக்கோபு, யோசேப்பு ஆகியோரின் தாய் மரியாவும் செபதேயுவின் மக்களுடைய தாயும் இருந்தார்கள்."
  }, {
    "number" : 57,
    "verse" : "(இயேசு அடக்கம் செய்யப்படுதல்) மாலை வேளையானதும் அரிமத்தியா ஊரைச் சேர்ந்த யோசேப்பு என்னும் பெயர் கொண்ட செல்வர் ஒருவர் அங்கே வந்தார். அவரும் இயேசுவுக்குச் சீடராய் இருந்தார்."
  }, {
    "number" : 58,
    "verse" : "அவர் பிலாத்திடம் போய் இயேசுவின் உடலைக் கேட்டார். பிலாத்தும் அதைக் கொடுத்துவிடக் கட்டளையிட்டான்."
  }, {
    "number" : 59,
    "verse" : "யோசேப்பு அவ்வுடலைப் பெற்று, தூய்மையான மெல்லிய துணியால் சுற்றி,"
  }, {
    "number" : 60,
    "verse" : "தமக்கெனப் பாறையில் வெட்டியிருந்த புதிய கல்லறையில் கொண்டுபோய் வைத்தார்: அதன் வாயிலில் ஒரு பெருங்கல்லை உருட்டி வைத்துவிட்டுப் போனார்."
  }, {
    "number" : 61,
    "verse" : "அப்பொழுது மகதலா மரியாவும் வேறோரு மரியாவும் அங்கே கல்லறைக்கு எதிரே உட்கார்ந்திருந்தனர்."
  }, {
    "number" : 62,
    "verse" : "(இயேசுவின் கல்லறைக்கு காவல்) மறுநாள், அதாவது ஆயத்த நாளுக்கு அடுத்த நாள், தலைமைக் குருக்களும் பரிசேயர்களும் பிலாத்திடம் கூடி வந்தார்கள்."
  }, {
    "number" : 63,
    "verse" : "அவர்கள், “ஐயா, அந்த எத்தன் உயிருடன் இருந்தபொழுது “மூன்று நாளுக்குப் பின்பு நான் உயிருடன் எழுப்பப்படுவேன் “ என்று சொன்னது எங்களுக்கு நினைவிலிருக்கிறது."
  }, {
    "number" : 64,
    "verse" : "ஆகையால் மூன்று நாள்வரை கல்லறையைக் கருத்தாய்க் காவல் செய்யக் கட்டளையிடும். இல்லையெனில் அவருடைய சீடர்கள் ஒருவேளை வந்து அவன் உடலைத் திருடிச் சென்றுவிட்டு, “இறந்த அவர் உயிருடன் எழுப்பப்பட்டார் “ என்று மக்களிடம் சொல்ல நேரிடும். அப்பொழுது முந்தின ஏமாற்று வேலையைவிடப் பிந்தினது மிகுந்த கேடு விளைவிக்கும் “ என்றனர்."
  }, {
    "number" : 65,
    "verse" : "அதற்குப் பிலாத்து அவர்களிடம், “உங்களிடம் காவல் வீரர்கள் இருக்கிறார்கள். நீங்களே போய் உங்களுக்குத் தெரிந்தபடி கருத்தாய்க் காவல் செய்யுங்கள் “ என்றார்."
  }, {
    "number" : 66,
    "verse" : "அவர்கள் போய்க் கல்லறையை மூடியிருந்த கல்லுக்கு முத்திரையிட்டு, காவல் வீரரைக் கொண்டு கருத்தாய்க் காவல் செய்ய ஏற்பாடு செய்தார்கள்."
  } ]
}