{
  "bibleAbbr" : "TCL1995",
  "bookName" : "இனிமைமிகு பாடல்",
  "bookEnglishName" : "Song of Songs",
  "chapterNumber" : 6,
  "verses" : [ {
    "number" : 1,
    "verse" : "(எருசலேம் பெண்கள் அவளிடம் பேசுகிறார்கள்) “பெண்களுக்குள் பேரழகியே, உன் காதலர் எங்கே போனார்? உன் காதலர் எப்பக்கம் திரும்பினார்? உன்னோடு நாங்களும் அவரைத் தேடுவோம்.”"
  }, {
    "number" : 2,
    "verse" : "(அவள் எருசலேம் பெண்களுக்கு பதிலளிக்கிறாள்) “என் காதலர் தம் தோட்டத்திற்கும் நறுமண நாற்றங்கால்களுக்கும போனார்: தோட்டங்களில் மேய்க்கவும் லீலி மலர்களைக் கொய்யவும் சென்றுள்ளார்”."
  }, {
    "number" : 3,
    "verse" : "நான் என் காதலர்க்குரியள்: என் காதலர் எனக்குரியர்: லீலிகள் நடுவில் அவர் மேய்க்கின்றார்."
  }, {
    "number" : 4,
    "verse" : "(அவன் அவளிடம் பேசுகிறான்) என் அன்பே. நீ திரட்சாவைப்போல் அழகுள்ளவள்: எருசலேமைப்போல் எழில் நிறைந்தவள்: போரணிபோல் வியப்பார்வம் ஊட்டுகின்றாய்!"
  }, {
    "number" : 5,
    "verse" : "என்னிடமிருந்து உன் கண்களைத் திருப்பிக்கொள்: அவை என்னை மயக்குகின்றன: கிலயாதிலிருந்து இறங்கிவரும் வெள்ளாட்டு மந்தை போன்றது உன் கூந்தல்."
  }, {
    "number" : 6,
    "verse" : "உன் பற்களோ, குளித்துக்கரையேறும் பெண் ஆடுகளின் மந்தைபோல்வன: அவையாவும் இரட்டைக்குட்டி போட்டவை: அவற்றுள் ஒன்றேனும் மலடு இல்லை."
  }, {
    "number" : 7,
    "verse" : "முகத்திரையின் பின்னிருக்கும் உன் கன்னங்கள் பிளந்த மாதுளம் பழத்திற்கு நிகரானவை."
  }, {
    "number" : 8,
    "verse" : "அரசியர் அறுபது பேர்: வைப்பாட்டியர் எண்பது பேர்: இளம்பெண்கள் எண்ணிறந்தவர்."
  }, {
    "number" : 9,
    "verse" : "என் வெண்புறா, அழகின் வடிவம் அவள் ஒருத்தியே! அவள் தாய்க்கும் அவள் ஒருத்தியே: அவளைப் பெற்றவளுக்கு அவள் அருமையானவள்: மங்கையர் அவளைக் கண்டனர்: வாழ்த்தினர்: அரசியரும் வைப்பாட்டியரும் அவளைப் புகழ்ந்தனர்:"
  }, {
    "number" : 10,
    "verse" : "(பெண்கள் அவளைப் பாராட்டுகிறார்கள்) “யாரிவள்! வைகறைபோல் தோற்றம்: திங்களைப் போல் அழகு: ஞாயிறுபோல் ஒளி: போரணிபோல் வியப்பார்வம்: யாரிவள்!”"
  }, {
    "number" : 11,
    "verse" : "(அவள் பேசுகிறாள்) வாதுமைச் சோலைக்குள் சென்றேன்: பள்ளத்தாக்கில் துளிர்த்தவற்றைப் பார்க்கப் போனேன்: திராட்சை பூத்துவிட்டதா என்றும் மாதுளைகள் மலர்ந்தனவா என்றும் காணச் சென்றேன்."
  }, {
    "number" : 12,
    "verse" : "என்னவென்றே எனக்குத் தெரியவில்லை! மகிழ்ச்சியில் மயங்கினேன்: இளவரனுடன் தேரில் செல்வது போல் நான் உணர்ந்தேன்."
  }, {
    "number" : 13,
    "verse" : "(எருசலேம் பெண்கள் அவளை அழைக்கிறார்கள்) திரும்பி வா! திரும்பி வா! சூலாமியளே! திரும்பி வா! திரும்பி வா! நாங்கள் உன்னைப் பார்க்க வேண்டும்! இரண்டு பாசறைகள் நடுவில் ஆடுபவளைப்போல் சூலாமியளை நீங்கள் ஏன் நோக்க வேண்டும்?"
  } ]
}