{"bibleAbbr":"urRV2010","bookName":"نَوحہ","bookEnglishName":"Lamentations","chapterNumber":4,"verses":[{"number":1,"verse":"( یروشلیِم کے کھنڈر) سونا کَیسا بے آب ہو گیا! کُندن کَیسا بدل گیا! مَقدِس کے پتّھر تمام گلی کُوچوں میں پڑے ہیں ۔"},{"number":2,"verse":"صِیُّون کے عزِیز فرزند جو خالِص سونے کی مانِندتھے کَیسے کُمہار کے بنائے ہُوئے برتنوں کے برابر ٹھہرے!"},{"number":3,"verse":"گِیدڑ بھی اپنی چھاتِیوں سے اپنے بچّوں کو دُودھ پِلاتے ہیں لیکن میری دُخترِ قَوم بیابانی شُتر مُرغ کی مانِند بے رحم ہے۔"},{"number":4,"verse":"شِیر خوار کی زُبان پِیاس کے مارے تالُو سے جا لگی ۔ بچّے روٹی مانگتے ہیں لیکن اُن کو کوئی نہیں دیتا۔"},{"number":5,"verse":"جو ناز پروردہ تھے گلِیوں میں تباہ حال ہیں۔ جو بچپن سے ارغوان پوش تھے مزبلوں پر پڑے ہیں"},{"number":6,"verse":"کیونکہ میری دُخترِ قَوم کی بدکرداری سدُو م کے گُناہ سے بڑھ کرہے جو ایک لمحہ میں برباد ہُؤا اور کِسی کے ہاتھ اُس پردراز نہ ہُوئے۔"},{"number":7,"verse":"اُس کے شُرفا برف سے زِیادہ صاف اور دُودھ سے سفید تھے۔ اُن کے بدن مُونگے سے زِیادہ سُرخ تھے ۔ اُن کی جھلک نِیلم کی سی تھی۔"},{"number":8,"verse":"اب اُن کے چِہرے سِیاہی سے بھی کالے ہیں ۔ وہ بازارمیں پہچانے نہیں جاتے۔ اُن کا چمڑا ہڈِّیوں سے سٹا ہے ۔ وہ سُوکھ کر لکڑی ساہو گیا۔"},{"number":9,"verse":"تلوار سے قتل ہونے والے بھُوکوں مَرنے والوں سے بِہترہیں کیونکہ یہ کھیت کا حاصِل نہ مِلنے سے کُڑھ کر ہلاک ہوتے ہیں"},{"number":10,"verse":"رحم دِل عَورتوں کے ہاتھوں نے اپنے بچّوں کو پکایا ۔ میری دُخترِ قَوم کی تباہی میں وُہی اُن کی خُوراک ہُوئے۔"},{"number":11,"verse":"خُداوند نے اپنے غضب کو انجام دِیا ۔ اُس نے اپنے قہرِشدِید کو نازِل کِیا۔ اور اُس نے صِیُّون میں آگ بھڑکائی جو اُس کی بُنیادکو چٹ کر گئی۔"},{"number":12,"verse":"رُویِ زمِین کے بادشاہ اور دُنیا کے باشِندے باور نہیں کرتے تھے کہ مُخالِف اور دُشمن یروشلیِم کے پھاٹکوں سے گُھس آئیں گے"},{"number":13,"verse":"یہ اُس کے نبِیوں کے گُناہوں اور کاہِنوں کی بدکرداری کی وجہ سے ہُؤا۔ جِنہوں نے اُس میں صادِقوں کا خُون بہایا۔"},{"number":14,"verse":"وہ اندھوں کی طرح گلِیوں میں بھٹکتے اور خُون سے آلُودہ ہوتے ہیں اَیسا کہ کوئی اُن کے لِباس کو بھی چُھو نہیں سکتا۔"},{"number":15,"verse":"وہ اُن کو پُکار کر کہتے تھے دُور رہو ناپاک! دُور رہو دُور رہو! چُھونامَت! جب وہ بھاگ جاتے اور آوارہ پِھرتے تو لوگ کہتے تھے اب یہ یہاں نہ رہیں گے"},{"number":16,"verse":"خُداوند کے قہر نے اُن کو پراگندہ کِیا ۔ اب وہ اُن پر نظر نہیں کرے گا اُنہوں نے کاہِنوں کی عِزّت نہ کی اور بزُرگوں کالِحاظ نہ کِیا۔"},{"number":17,"verse":"ہماری آنکھیں باطِل مدد کے اِنتظار میں تھک گئِیں ۔ ہم اُس قَوم کا اِنتظار کرتے رہے جو بچا نہیں سکتی تھی۔"},{"number":18,"verse":"اُنہوں نے ہمارے پاؤں اَیسے باندھ رکھّے ہیں کہ ہم باہر نہیں نِکل سکتے۔ ہمارا انجام نزدِیک ہے ۔ ہمارے دِن پُورے ہو گئے ۔ ہمارا وقت آ پُہنچا۔"},{"number":19,"verse":"ہم کو رگیدنے والے آسمان کے عُقابوں سے بھی تیز ہیں۔ اُنہوں نے پہاڑوں پر ہمارا پِیچھا کِیا ۔ وہ بیابان میں ہماری گھات میں بَیٹھے۔"},{"number":20,"verse":"ہماری زِندگی کا دَم خُداوند کا ممسُوح اُن کے گڑھوں میں گرِفتار ہو گیا۔ جِس کی بابت ہم کہتے تھے کہ اُس کے سایہ تلے ہم قَوموں کے درمِیان زِندگی بسر کریں گے۔"},{"number":21,"verse":"اَے دُخترِ ادُوم جو عُوض کی سرزمِین میں بستی ہے خُوش و خُرّم ہو! یہ پِیالہ تُجھ تک بھی پُہنچے گا ۔ تُو مَست اور برہنہ ہو جائے گی۔"},{"number":22,"verse":"اَے دُخترِ صِیُّون تیری بدکرداری کی سزا تمام ہُوئی ! وہ تُجھے پِھر اسِیر کر کے نہیں لے جائے گا۔ اَے دُخترِ ادُو م وہ تیری بدکرداری کی سزادے گا ! وہ تیرے گُناہ فاش کر دے گا۔"}]}