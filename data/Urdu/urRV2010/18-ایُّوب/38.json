{"bibleAbbr":"urRV2010","bookName":"ایُّوب","bookEnglishName":"Job","chapterNumber":38,"verses":[{"number":1,"verse":"( خُداوند ایُّوب کو جواب دیتا ہے) تب خُداوند نے ایُّوب کو بگولے میں سے یُوں جواب دیا:-"},{"number":2,"verse":"یہ کَون ہے جو نادانی کی باتوں سے مصلحت پر پردہ ڈالتاہے؟"},{"number":3,"verse":"مَرد کی مانِند اب اپنی کمر کس لے کیونکہ مَیں تُجھ سے سوال کرتا ہُوں اور تُو مُجھے بتا۔"},{"number":4,"verse":"تُو کہاں تھا جب مَیں نے زمِین کی بُنیاد ڈالی؟ تُو دانِش مند ہے تو بتا۔"},{"number":5,"verse":"کیا تُجھے معلُوم ہے کِس نے اُ س کی ناپ ٹھہرائی ؟ یا کِس نے اُس پر سُوت کھینچا؟"},{"number":6,"verse":"کِس چِیز پر اُ س کی بُنیاد ڈالی گئی؟ یا کِس نے اُ س کے کونے کا پتّھربِٹھایا"},{"number":7,"verse":"جب صُبح کے سِتارے مِل کر گاتے تھے اور خُدا کے سب بیٹے خُوشی سے للکارتے تھے؟"},{"number":8,"verse":"یا کِس نے سمُندر کو دروازوں سے بندکِیا جب وہ اَیسا پُھوٹ نِکلا گویا رَحِم سے۔"},{"number":9,"verse":"جب مَیں نے بادل کو اُ س کا لِباس بنایا اور گہری تارِیکی کو اُ س کا لپیٹنے کا کپڑا"},{"number":10,"verse":"اور اُ س کے لِئے حد ٹھہرائی اور بینڈے اور کِواڑلگائے"},{"number":11,"verse":"اور کہا یہاں تک تُو آنا پر آگے نہیں اور یہاں تیری بِپھرتی ہُوئی مَوجیں رُک جائیں گی؟"},{"number":12,"verse":"کیا تُو نے اپنی عُمر میں کبھی صُبح پر حُکمرانی کی اور کیا تُو نے فجر کو اُ س کی جگہ بتائی"},{"number":13,"verse":"تاکہ وہ زمِین کے کناروں پر قبضہ کرے اور شرِیر لوگ اُس میں سے جھاڑ دِئے جائیں؟"},{"number":14,"verse":"وہ اَیسے بدلتی ہے جَیسے مُہر کے نیچے چِکنی مِٹّی اور تمام چِیزیں کپڑے کی طرح نُمایاں ہو جاتی ہیں۔"},{"number":15,"verse":"اور شرِیروں سے اُن کی رَوشنی روک لی جاتی ہے اور بُلند بازُو توڑا جاتا ہے۔"},{"number":16,"verse":"کیا تُو سمُندر کے سوتوں میں داخِل ہُؤا ہے؟ یا گہراؤ کی تھاہ میں چلاہے؟"},{"number":17,"verse":"کیا مَوت کے پھاٹک تُجھ پر ظاہِر کر دِئے گئے ہیں ؟ یا تُو نے مَوت کے سایہ کے پھاٹکوں کو دیکھ لِیا ہے؟"},{"number":18,"verse":"کیا تُو نے زمِین کی چَوڑائی کو سمجھ لِیاہے؟ اگر تُو یہ سب جانتا ہے تو بتا۔"},{"number":19,"verse":"نُور کے مسکن کا راستہ کہاں ہے۔ رہی تارِیکی ۔ سو اُ س کا مکان کہاں ہے"},{"number":20,"verse":"تاکہ تُو اُسے اُ س کی حد تک پُہنچا دے اور اُ س کے مکان کی راہوں کوپہچانے؟"},{"number":21,"verse":"بے شک تُو جانتا ہو گا کیونکہ تُو اُس وقت پَیدا ہُؤا تھا اور تیرے دِنوں کا شُمار بڑاہے!"},{"number":22,"verse":"کیا تُو برف کے مخزنوں میں داخِل ہُؤا ہے یا اولوں کے مخزنوں کو تُو نے دیکھا ہے"},{"number":23,"verse":"جِن کو مَیں نے تکلِیف کے وقت کے لِئے اور لڑائی اور جنگ کے دِن کی خاطِر رکھ چھوڑاہے؟"},{"number":24,"verse":"رَوشنی کِس طرِیق سے تقسِیم ہوتی ہے یا مشرِقی ہوا زمِین پر پَھیلائی جاتی ہے؟"},{"number":25,"verse":"سَیلاب کے لِئے کِس نے نالی کاٹی یا رَعد کی بِجلی کے لِئے راستہ"},{"number":26,"verse":"تاکہ اُسے غَیر آباد زمِین پر برسائے اور بیابان پر جِس میں اِنسان نہیں بستا"},{"number":27,"verse":"تاکہ اُجڑی اور سُونی زمِین کو سیراب کرے اور نرم نرم گھاس اُگائے؟"},{"number":28,"verse":"کیا بارِش کا کوئی باپ ہے؟ یا شبنم کے قطرے کِس سے تولُّدہُوئے؟"},{"number":29,"verse":"یخ کِس کے بطن سے نِکلا اور آسمان کے سفید پالے کو کِس نے پَیداکِیا؟"},{"number":30,"verse":"پانی پتّھر سا ہو جاتا ہے اور گہراؤ کی سطح جم جاتی ہے۔"},{"number":31,"verse":"کیا تُو عقدِ ثُر یّا کو باندھ سکتا یا جبّار کے بندھن کو کھول سکتا ہے؟"},{"number":32,"verse":"کیا تُو مِنطقتُہ البُرُوج کو اُن کے وقتوں پر نِکال سکتا ہے؟ یا بناتُ النّعش کی اُن کی سہیلِیوں کے ساتھ رہبری کر سکتاہے؟"},{"number":33,"verse":"کیا تُو آسمان کے قوانِین کو جانتا ہے اور زمِین پر اُن کا اِختیار قائِم کر سکتاہے؟"},{"number":34,"verse":"کیا تُو بادلوں تک اپنی آواز بُلند کر سکتا ہے تاکہ پانی کی فراوانی تُجھے چُھپالے؟"},{"number":35,"verse":"کیا تُو بِجلی کو روانہ کر سکتا ہے کہ وہ جائے اور تُجھ سے کہے مَیں حاضِرہُوں؟"},{"number":36,"verse":"باطِن میں حِکمت کِس نے رکھّی؟ اور دِل کو دانِش کِس نے بخشی؟"},{"number":37,"verse":"بادلوں کو حِکمت سے کَون گِن سکتاہے؟ یا کَون آسمان کی مشکوں کو اُنڈیل سکتا ہے"},{"number":38,"verse":"جب گرد مِل کر تُودہ بن جاتی ہے اور ڈھیلے باہم سٹ جاتے ہیں؟"},{"number":39,"verse":"کیا تُو شیرنی کے لِئے شِکار ماردے گا یا بَبر کے بچّوں کو آسُودہ کر دے گا"},{"number":40,"verse":"جب وہ اپنی ماندوں میں بَیٹھے ہوں اور گھات لگائے آڑ میں دبکے ہوں؟"},{"number":41,"verse":"پہاڑی کوّے کے لِئے کَون خُوراک مُہیّا کرتا ہے جب اُ س کے بچّے خُدا سے فریادکرتے اور خُوراک نہ مِلنے سے اُڑتے پِھرتے ہیں؟"}]}