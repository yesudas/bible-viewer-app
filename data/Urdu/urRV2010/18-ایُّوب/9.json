{"bibleAbbr":"urRV2010","bookName":"ایُّوب","bookEnglishName":"Job","chapterNumber":9,"verses":[{"number":1,"verse":"پِھر ایُّوب نے جواب دِیا:-"},{"number":2,"verse":"درحقِیقت مَیں جانتا ہُوں کہ بات یُوں ہی ہے پر اِنسان خُدا کے حضُور کَیسے راستباز ٹھہرے؟"},{"number":3,"verse":"اگر وہ اُس سے بحث کرنے کو راضی بھی ہو تو یہ ہزار باتوں میں سے اُسے ایک کا بھی جواب نہ دے سکے گا ۔"},{"number":4,"verse":"وہ دِل کا عقل مند اور طاقت میں زورآور ہے ۔ کِس نے جُرأت کر کے اُس کا سامنا کِیا اور برومند ہُؤا؟"},{"number":5,"verse":"وہ پہاڑوں کو ہٹا دیتا ہے اور اُنہیں پتا بھی نہیں لگتا۔ وہ اپنے قہر میں اُنہیں اُلٹ دیتا ہے ۔"},{"number":6,"verse":"وہ زمِین کو اُس کی جگہ سے ہِلا دیتاہے اور اُس کے سُتُون کانپنے لگتے ہیں۔"},{"number":7,"verse":"وہ آفتاب کو حُکم کرتا ہے اور وہ طلُوع نہیں ہوتا اور سِتاروں پر مُہر لگا دیتا ہے۔"},{"number":8,"verse":"وہ آسمانوں کو اکیلا تان دیتا ہے اور سمُندر کی لہروں پر چلتا ہے ۔"},{"number":9,"verse":"اُس نے بناتُ النّعش اور جبّار اورثُریّا اور جنُوب کے بُرجوں کو بنایا ۔"},{"number":10,"verse":"وہ بڑے بڑے کام جو دریافت نہیں ہوسکتے اور بے شُمار عجائِب کرتا ہے۔"},{"number":11,"verse":"دیکھو! وہ میرے پاس سے گُذرتا ہے پر مُجھے دِکھائی نہیں دیتا ۔ وہ آگے بھی بڑھ جاتا ہے پر مَیں اُسے نہیں دیکھتا۔"},{"number":12,"verse":"دیکھو!وہ شِکار پکڑتا ہے ۔ کَون اُسے روک سکتا ہے؟ کَون اُس سے کہے گا کہ تُو کیا کرتاہے؟"},{"number":13,"verse":"خُدا اپنے غضب کو نہیں ہٹائے گا۔ رہب کے مددگار اُس کے نِیچے جُھک جاتے ہیں۔"},{"number":14,"verse":"پِھر میری کیا حقِیقت ہے کہ مَیں اُسے جواب دُوں اور اُس سے بحث کرنے کو اپنے لفظ چھانٹ چھانٹ کر نِکالُوں؟"},{"number":15,"verse":"اُسے تو مَیں اگر صادِق بھی ہوتا تو جواب نہ دیتا۔ مَیں اپنے مُخالِف کی مِنّت کرتا۔"},{"number":16,"verse":"اگر وہ میرے پُکارنے پر مُجھے جواب بھی دیتا تَو بھی مَیں یقِین نہ کرتا کہ اُس نے میری آواز سُنی۔"},{"number":17,"verse":"وہ طُوفان سے مُجھے توڑتا ہے اور بے سبب میرے زخموں کو زِیادہ کرتا ہے۔"},{"number":18,"verse":"وہ مُجھے دَم نہیں لینے دیتا بلکہ مُجھے تلخی سے لبریز کرتا ہے۔"},{"number":19,"verse":"اگر زورآور کی طاقت کا ذِکر ہو تو دیکھو وہ ہے! اور اگر اِنصاف کا تو میرے لِئے وقت کَون ٹھہرائے گا؟"},{"number":20,"verse":"اگر مَیں صادِق بھی ہُوں تَو بھی میرا ہی مُنہ مُجھے مُلزِم ٹھہرائے گا۔ اگر مَیں کامِل بھی ہُوں تَو بھی یہ مُجھے کج رَو ثابِت کرے گا۔"},{"number":21,"verse":"مَیں کامِل تو ہُوں پر مَیں اپنے کو کُچھ نہیں سمجھتا۔ مَیں اپنی زِندگی کو حقِیر جانتا ہُوں۔"},{"number":22,"verse":"یہ سب ایک ہی بات ہے اِس لِئے مَیں کہتا ہُوں کہ وہ کامِل اور شرِیر دونوں کو ہلاک کر دیتاہے۔"},{"number":23,"verse":"اگر مری ناگہان ہلاک کرنے لگے تو وہ بے گُناہ کی آزمایِش کا مضحکہ اُڑاتا ہے۔"},{"number":24,"verse":"زمِین شرِیروں کو سپُرد کر دی گئی ہے۔ وہ اُس کے حاکِموں کے مُنہ ڈھانک دیتا ہے۔ اگر وُہی نہیں تو اَور کَون ہے؟"},{"number":25,"verse":"میرے دِن ہرکاروں سے بھی تیزرَو ہیں۔ وہ اُڑے چلے جاتے ہیں اور خُوشی نہیں دیکھنے پاتے۔"},{"number":26,"verse":"وہ تیز جہازوں کی طرح نِکل گئے اور اُس عُقاب کی مانِند جو شِکار پر جھپٹتا ہو۔"},{"number":27,"verse":"اگر مَیں کہُوں مَیں اپنا غم بُھلا دُوں گا اور اُداسی کو چھوڑ کر دِل شاد ہُوںگا"},{"number":28,"verse":"تو مَیں اپنے دُکھوں سے ڈرتا ہُوں۔ مَیں جانتا ہُوں کہ تُو مُجھے بے گُناہ نہ ٹھہرائے گا۔"},{"number":29,"verse":"مَیں تو مُلزِم ٹھہرُوں گا۔ پِھر مَیں عبث زحمت کیوں اُ ٹھاؤُں؟"},{"number":30,"verse":"اگر مَیں اپنے کو برف کے پانی سے دھوؤُں اور اپنے ہاتھ کِتنے ہی صاف کرُوں"},{"number":31,"verse":"تَو بھی تُو مُجھے کھائی میں غوطہ دے گا اور میرے ہی کپڑے مُجھ سے گِھن گھائیں گے ۔"},{"number":32,"verse":"کیونکہ وہ میری طرح آدمی نہیں کہ مَیں اُسے جواب دُوں اور ہم عدالت میں باہم حاضِر ہوں۔"},{"number":33,"verse":"ہمارے درمیان کوئی ثالِث نہیں جو ہم دونوں پر اپنا ہاتھ رکھّے۔"},{"number":34,"verse":"وہ اپنا عصا مُجھ سے ہٹا لے اور اُس کی ڈراونی بات مُجھے ہِراسان نہ کرے ۔"},{"number":35,"verse":"تب مَیں کُچھ کہُوں گا اور اُس سے ڈرنے کا نہیں کیونکہ اپنے آپ میں تو مَیں اَیسا نہیں ہُوں"}]}