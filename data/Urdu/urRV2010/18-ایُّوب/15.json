{"bibleAbbr":"urRV2010","bookName":"ایُّوب","bookEnglishName":"Job","chapterNumber":15,"verses":[{"number":1,"verse":"( دُوسرا مُکالمہ) تب الِیفز تیمانی نے جواب دِیا:-"},{"number":2,"verse":"کیا عقل مند کو چاہئے کہ لغو باتیں جوڑ کر جواب دے اور مشرِقی ہوا سے اپنا پیٹ بھرے؟"},{"number":3,"verse":"کیا وہ بے فائِدہ بکواس سے بحث کرے یا اَیسی تقرِیروں سے جو بے سُودہیں؟"},{"number":4,"verse":"بلکہ تُو خَوف کو برطرف کرکے خُدا کے حضُور عِبادت کو زائِل کرتا ہے۔"},{"number":5,"verse":"کیونکہ تیرا گُناہ تیرے مُنہ کو سِکھاتا ہے اور تُو عَیّاروں کی زُبان اِختیار کرتا ہے۔"},{"number":6,"verse":"تیرا ہی مُنہ تُجھے مُلزِم ٹھہراتا ہے نہ کہ مَیں بلکہ تیرے ہی ہونٹ تیرے خِلاف گواہی دیتے ہیں۔"},{"number":7,"verse":"کیا پہلا اِنسان تُو ہی پَیداہؤُا؟ یا پہاڑوں سے پہلے تیری پَیدایش ہُوئی؟"},{"number":8,"verse":"کیا تُو نے خُدا کی پوشِیدہ مصلحت سُن لی ہے اور اپنے لِئے عقل مندی کا ٹھیکہ لے رکھّاہے؟"},{"number":9,"verse":"تُو اَیسا کیا جانتا ہے جو ہم نہیں جانتے؟ تُجھ میں اَیسی کیا سمجھ ہے جو ہم میں نہیں؟"},{"number":10,"verse":"ہم لوگوں میں سفید سر اور بڑے بُوڑھے بھی ہیں جو تیرے باپ سے بھی بُہت زِیادہ عُمر کے ہیں۔"},{"number":11,"verse":"کیا خُدا کی تسلّی تیرے نزدِیک کُچھ کم ہے اور وہ کلام جو تُجھ سے نرمی کے ساتھ کِیا جاتاہے؟"},{"number":12,"verse":"تیرا دِل کیوں تُجھے کھینچ لے جاتا ہے اور تیری آنکھیں کیوں اِشارہ کرتی ہیں"},{"number":13,"verse":"کہ تُو اپنی رُوح کو خُدا کی مُخالفت پر آمادہ کرتاہے اور اپنے مُنہ سے اَیسی باتیں نِکلنے دیتاہے؟"},{"number":14,"verse":"اِنسان ہے کیا کہ وہ پاک ہو؟ اور وہ جو عَورت سے پَیدا ہُؤا کیا ہے کہ صادِق ہو؟"},{"number":15,"verse":"دیکھ! وہ اپنے قُدسِیوں کا اِعتبار نہیں کرتا بلکہ آسمان بھی اُس کی نظر میں پاک نہیں۔"},{"number":16,"verse":"پِھر بھلا اُس کا کیا ذِکر جو گِھنونا اور خراب ہے یعنی وہ آدمی جو بدی کو پانی کی طرح پِیتا ہے؟"},{"number":17,"verse":"مَیں تُجھے بتاتا ہُوں ۔ تُو میری سُن اور جو مَیں نے دیکھا ہے اُس کا بیان کرُوں گا۔"},{"number":18,"verse":"(جِسے عقل مندوں نے اپنے باپ دادا سے سُن کر بتایا ہے اور اُسے چُھپایا نہیں"},{"number":19,"verse":"صِرف اُن ہی کو مُلک دِیا گیا تھا اور کوئی پردیسی اُن کے درمِیان نہیں آیا)۔"},{"number":20,"verse":"شرِیر آدمی اپنی ساری عُمر درد سے کراہتا ہے۔ یعنی سب برس جو ظالِم کے لِئے رکھّے گئے ہیں۔"},{"number":21,"verse":"ڈراونی آوازیں اُس کے کان میں گُونجتی رہتی ہیں ۔ اِقبال مندی کے وقت غارت گر اُس پر آ پڑے گا۔"},{"number":22,"verse":"اُسے یقِین نہیں کہ وہ اندھیرے سے باہر نِکلے گا اور تلوار اُس کی مُنتظِر ہے۔"},{"number":23,"verse":"وہ روٹی کے لِئے مارا مارا پِھرتا ہے کہ کہاں مِلے گی ۔ وہ جانتا ہے کہ اندھیرے کا دِن پاس ہی ہے۔"},{"number":24,"verse":"مُصِیبت اور سخت تکلِیف اُسے ڈراتی ہیں۔ اَیسے بادشاہ کی طرح جو لڑائی کے لِئے تیّار ہو وہ اُس پر غالِب آتی ہیں۔"},{"number":25,"verse":"اِس لِئے کہ اُس نے خُدا کے خِلاف اپنا ہاتھ بڑھایا ہے اور قادرِ مُطلق کے خِلاف بے باکی کرتا ہے۔"},{"number":26,"verse":"وہ اپنی ڈھالوں کی موٹی موٹی گُل میخوں کے ساتھ گردن کش ہو کر اُس پر لپکتا ہے۔"},{"number":27,"verse":"اِس لِئے کہ اُس کے مُنہ پر مُٹاپا چھا گیا ہے اور اُس کے پہلُوؤں پر چربی کی تہیں جم گئی ہیں۔"},{"number":28,"verse":"اور وہ وِیران شہروں میں بس گیا ہے۔ اَیسے مکانوں میں جِن میں کوئی آدمی نہ بسا اور جو کھنڈر ہونے کو تھے۔"},{"number":29,"verse":"وہ دَولت مند نہ ہو گا ۔ اُس کا مال بنا نہ رہے گا اور اَیسوں کی پَیداوار زمِین کی طرف نہ جُھکے گی۔"},{"number":30,"verse":"وہ اندھیرے سے کبھی نہ نِکلے گا۔ شُعلے اُس کی شاخوں کو خُشک کر دیں گے اور وہ خُدا کے مُنہ کے دَم سے جاتا رہے گا۔"},{"number":31,"verse":"وہ اپنے آپ کو دھوکا دے کر بطالت کا بھروسا نہ کرے کیونکہ بطالت ہی اُس کا اجر ٹھہرے گی۔"},{"number":32,"verse":"یہ اُس کے وقت سے پہلے پُورا ہو جائے گا اور اُس کی شاخ ہری نہ رہے گی۔"},{"number":33,"verse":"تاک کی طرح اُس کے انگُور کچّے ہی جھڑ جائیں گے اور زَیتُون کی طرح اُس کے پُھول گِر جائیں گے۔"},{"number":34,"verse":"کیونکہ بے خُدا لوگوں کی جماعت بے پَھل رہے گی اور رِشوت کے ڈیروں کو آگ بھسم کر دے گی۔"},{"number":35,"verse":"وہ شرارت سے باردار ہوتے ہیں اور بدی پَیدا ہوتی ہے اور اُن کا پیٹ دغا کو تیّار کرتا ہے۔"}]}