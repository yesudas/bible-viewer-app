{"bibleAbbr":"urRV2010","bookName":"ایُّوب","bookEnglishName":"Job","chapterNumber":41,"verses":[{"number":1,"verse":"کیا تُو مگر کو شست سے باہر نِکال سکتا ہے؟ یا رسّی سے اُس کی زُبان کو دبا سکتاہے؟"},{"number":2,"verse":"کیا تُو اُس کی ناک میں رسّی ڈال سکتاہے؟ یا اُس کا جبڑا میخ سے چھید سکتاہے؟"},{"number":3,"verse":"کیا وہ تیری بُہت مِنّت سماجت کرے گا؟ یا تُجھ سے مِیٹھی مِیٹھی باتیں کہے گا؟"},{"number":4,"verse":"کیا وہ تیرے ساتھ عہدباندھے گا کہ تُو اُسے ہمیشہ کے لِئے نَوکر بنالے؟"},{"number":5,"verse":"کیا تُو اُس سے اَیسے کھیلے گا جَیسے پرِندہ سے؟ یا کیا تُو اُسے اپنی لڑکِیوں کے لِئے باندھ دے گا؟"},{"number":6,"verse":"کیا لوگ اُس کی تجارت کریں گے؟ کیا وہ اُسے سَوداگروں میں تقسِیم کریں گے؟"},{"number":7,"verse":"کیا تُو اُس کی کھال کو بھالوں سے یا اُس کے سر کو ماہی گِیر کے ترسُولوں سے بھر سکتا ہے؟"},{"number":8,"verse":"تُو اپنا ہاتھ اُس پردھرے تو لڑائی کو یاد رکھّے گا اور پِھر اَیسا نہ کرے گا۔"},{"number":9,"verse":"دیکھ! اُس کے بارے میں اُمّید بے فائِدہ ہے۔ کیا کوئی اُسے دیکھتے ہی گِر نہ پڑے گا؟"},{"number":10,"verse":"کوئی اَیسا تُندخُو نہیں جو اُسے چھیڑنے کی جُرأت کرے۔ پِھر وہ کَون ہے جو میرے سامنے کھڑا ہوسکے؟"},{"number":11,"verse":"کِس نے مُجھے پہلے کُچھ دِیا ہے کہ مَیں اُسے ادا کرُو ں؟ جو کُچھ سارے آسمان کے نِیچے ہے وہ میرا ہے۔"},{"number":12,"verse":"نہ مَیں اُس کے اعضا کے بارے میں خاموش رہُوں گا نہ اُس کی بڑی طاقت اور خُوب صُورت ڈِیل ڈَول کے بارے میں۔"},{"number":13,"verse":"اُس کے اُوپر کا لِباس کَون اُتار سکتا ہے؟ اُس کے جبڑوں کے بِیچ کَون آئے گا؟"},{"number":14,"verse":"اُس کے مُنہ کے کِواڑوں کو کَون کھول سکتا ہے ؟ اُس کے دانتوں کا دائِرہ دہشت ناک ہے۔"},{"number":15,"verse":"اُس کی ڈھالیں اُس کا فخر ہیں۔ جو گویا سخت مُہر سے پَیوستہ کی گئی ہیں۔"},{"number":16,"verse":"وہ ایک دُوسری سے اَیسی جُٹی ہُوئی ہیں کہ اُن کے درمِیان ہوا بھی نہیں آ سکتی۔"},{"number":17,"verse":"وہ ایک دُوسری سے باہم پَیوستہ ہیں۔ وہ آپس میں اَیسی سٹی ہیں کہ جُدا نہیں ہو سکتِیں۔"},{"number":18,"verse":"اُس کی چِھینکیں نُور افشانی کرتی ہیں۔ اُس کی آنکھیں صُبح کے پپوٹوں کی طرح ہیں۔"},{"number":19,"verse":"اُس کے مُنہ سے جلتی مشعلیں نِکلتی ہیں اور آگ کی چِنگاریاں اُڑتی ہیں"},{"number":20,"verse":"اُس کے نتھنوں سے دُھؤاں نِکلتا ہے۔ گویا کَھولتی دیگ اور سُلگتے سرکنڈے سے۔"},{"number":21,"verse":"اُس کا سانس کوئِلوں کو دہکا دیتا ہے اور اُس کے مُنہ سے شُعلے نِکلتے ہیں۔"},{"number":22,"verse":"طاقت اُس کی گردن میں بستی ہے اور دہشت اُس کے آگے آگے چلتی ہے۔"},{"number":23,"verse":"اُس کے گوشت کی تہیں آپس میں جُڑی ہُوئی ہیں۔ وہ اُس پر خُوب سٹی ہیں اور ہٹ نہیں سکتِیں۔"},{"number":24,"verse":"اُس کا دِل پتّھر کی طرح مضبُوط ہے بلکہ چکّی کے نِچلے پاٹ کی طرح۔"},{"number":25,"verse":"جب وہ اُٹھ کھڑا ہوتا ہے تو زبردست لوگ ڈر جاتے ہیں اور گھبرا کر حواس باختہ ہو جاتے ہیں۔"},{"number":26,"verse":"اگر کوئی اُس پر تلوار چلائے تو اُس سے کُچھ نہیں بنتا۔ نہ بھالے ۔ نہ تِیر ۔ نہ برچھی سے۔"},{"number":27,"verse":"وہ لوہے کو بُھوسا سمجھتا ہے اور پِیتل کو گلی ہُوئی لکڑی۔"},{"number":28,"verse":"تِیر اُسے بھگا نہیں سکتا۔ فلاخن کے پتّھر اُس پر تِنکے سے ہیں۔"},{"number":29,"verse":"لاٹِھیاں گویا تِنکے ہیں۔ وہ برچھی کے چلنے پر ہنستا ہے۔"},{"number":30,"verse":"اُس کے نِیچے کے حِصّے تیز ٹِھیکروں کی مانِند ہیں۔ وہ کِیچڑ پر گویا ہینگا پھیرتا ہے۔"},{"number":31,"verse":"وہ گہراؤ کو دیگ کی طرح کھَولاتا اور سمُندر کو مرہم کی مانِند بنا دیتا ہے۔"},{"number":32,"verse":"وہ اپنے پِیچھے چمکِیلی لِیک چھوڑتا جاتا ہے۔ گہراؤ گویا سفید نظر آنے لگتا ہے۔"},{"number":33,"verse":"زمِین پر اُس کا نظِیر نہیں جو اَیسا بے خَوف پَیدا ہُؤا ہو۔"},{"number":34,"verse":"وہ ہر اُونچی چِیز کو دیکھتا ہے اور سب مغرُوروں کا بادشاہ ہے۔"}]}