{"bibleAbbr":"urRV2010","bookName":"زبُو","bookEnglishName":"Psalms","chapterNumber":119,"verses":[{"number":1,"verse":"( خُداوند کی شرِیعت) ( الف) مُبارک ہیں وہ جو کامِل رفتار ہیں۔ جو خُداوند کی شرِیعت پر عمل کرتے ہیں۔"},{"number":2,"verse":"مُبارک ہیں وہ جو اُس کی شہادتوں کو مانتے ہیں اور پُورے دِل سے اُس کے طالِب ہیں۔"},{"number":3,"verse":"اُن سے ناراستی نہیں ہوتی۔ وہ اُس کی راہوں پر چلتے ہیں۔"},{"number":4,"verse":"تُو نے اپنے قوانِین دِئے ہیں تاکہ ہم دِل لگا کر اُن کو مانیں۔"},{"number":5,"verse":"کاش کہ تیرے آئِین ماننے کے لِئے میری روِشیں درُست ہو جائیں!"},{"number":6,"verse":"جب مَیں تیرے سب احکام کا لِحاظ رکھُّوں گا تو شرمِندہ نہ ہُوں گا۔"},{"number":7,"verse":"جب مَیں تیری صداقت کے احکام سِیکھ لُوں گا تو سچّے دِل سے تیرا شُکر ادا کرُوں گا۔"},{"number":8,"verse":"مَیں تیرے آئِین مانُوں گا۔ مُجھے بالکُل ترک نہ کر دے۔"},{"number":9,"verse":"( خُداوند کی شرِیعت کی فرمانبرداری) (بیتھ) جوان اپنی روِش کِس طرح پاک رکھّے ؟ تیرے کلام کے مُطابِق اُس پر نِگاہ رکھنے سے۔"},{"number":10,"verse":"مَیں پُورے دِل سے تیرا طالِب ہُؤا ہُوں مُجھے اپنے فرمان سے بھٹکنے نہ دے۔"},{"number":11,"verse":"مَیں نے تیرے کلام کو اپنے دِل میں رکھ لِیا ہے تاکہ مَیں تیرے خِلاف گُناہ نہ کرُوں۔"},{"number":12,"verse":"اَے خُداوند! تُو مُبا رک ہے۔ مُجھے اپنے آئِین سِکھا۔"},{"number":13,"verse":"مَیں نے اپنے لبوں سے تیرے فرمُودہ احکام کو بیان کِیا۔"},{"number":14,"verse":"مُجھے تیری شہادتوں کی راہ سے اَیسی شادمانی ہُوئی جَیسی ہر طرح کی دَولت سے ہوتی ہے۔"},{"number":15,"verse":"مَیں تیرے قوانِین پر غَور کرُوں گا۔ اور تیری راہوں کا لِحاظ رکھُّوں گا۔"},{"number":16,"verse":"مَیں تیرے آئِین میں مسرُور رہُوں گا۔ مَیں تیرے کلام کو نہ بُھولُوں گا۔"},{"number":17,"verse":"( خُداوند کی شرِیعت میں خُوشنُودی) ( گِیمل) اپنے بندہ پر اِحسان کر تاکہ مَیں جِیتا رہُو ں اور تیرے کلام کو مانتا رہُوں۔"},{"number":18,"verse":"میری آنکھیں کھول دے تاکہ مَیں تیری شرِیعت کے عجائِب دیکھوں۔"},{"number":19,"verse":"مَیں زمِین پر مُسافِر ہُوں۔ اپنے فرمان مُجھ سے پوشِیدہ نہ رکھ۔"},{"number":20,"verse":"میرا دِل تیرے احکام کے اِشتیاق میں ہر وقت تڑپتا رہتا ہے۔"},{"number":21,"verse":"تُو نے اُن ملعُون مغرُوروں کو جِھڑک دِیا جو تیرے فرمان سے بھٹکتے رہتے ہیں۔"},{"number":22,"verse":"ملامت اور حقارت کو مُجھ سے دُور کر دے کیونکہ مَیں نے تیری شہادتیں مانی ہیں"},{"number":23,"verse":"اُمرا بھی بَیٹھ کر میرے خِلاف باتیں کرتے رہے لیکن تیرا بندہ تیرے آئِین پر دِھیان لگائے رہا ۔"},{"number":24,"verse":"تیری شہادتیں مُجھے مرغُوب اور میری مُشِیر ہیں۔"},{"number":25,"verse":"( خُداوند کی شرِیعت کی فرمانبرداری کا قصد) ( دالتھ) میری جان خاک میں مِل گئی۔ تُو اپنے کلام کے مُطابِق مُجھے زِندہ کر۔"},{"number":26,"verse":"مَیں نے اپنی روِشوں کا اِظہار کِیا اور تُو نے مُجھے جواب دِیا۔ مُجھے اپنے آئِین کی تعلِیم دے۔"},{"number":27,"verse":"اپنے قوانِین کی راہ مُجھے سمجھا دے اور مَیں تیرے عجائِب پر دِھیان کرُوں گا۔"},{"number":28,"verse":"غم کے مارے میری جان گُھلی جاتی ہے۔ اپنے کلام کے مُطابِق مُجھے تقوِیت دے۔"},{"number":29,"verse":"جُھوٹ کی راہ سے مُجھے دُور رکھ اور مُجھے اپنی شرِیعت عِنایت فرما۔"},{"number":30,"verse":"مَیں نے وفاداری کی راہ اِختیار کی ہے۔ مَیں نے تیرے احکام اپنے سامنے رکھّے ہیں ۔"},{"number":31,"verse":"مَیں تیری شہادتوں سے لِپٹا ہُؤا ہُوں۔ اَے خُداوند! مُجھے شرمِندہ نہ ہونے دے۔"},{"number":32,"verse":"جب تُو میرا حَوصلہ بڑھائے گا تو مَیں تیرے فرمان کی راہ میں دَوڑُوں گا۔"},{"number":33,"verse":"( شرِیعت کو سمجھنے کی درخواست) ( ھے) اَے خُداوند! مُجھے اپنے آئِین کی راہ بتا اور مَیں آخِر تک اُس پر چلُوں گا۔"},{"number":34,"verse":"مُجھے فہم عطا کر اور مَیں تیری شرِیعت پر چلُوں گا۔ بلکہ مَیں پُورے دِل سے اُس کو مانُوں گا۔"},{"number":35,"verse":"مُجھے اپنے فرمان کی راہ پر چلا کیونکہ اِسی میں میری خُوشی ہے۔"},{"number":36,"verse":"میرے دِل کو اپنی شہادتوں کی طرف رجُوع دِلا نہ کہ لالچ کی طرف۔"},{"number":37,"verse":"میری آنکھوں کو بُطلان پر نظر کرنے سے باز رکھ اور مُجھے اپنی راہوں میں زِندہ کر۔"},{"number":38,"verse":"اپنے بندہ کے لِئے اپنا وہ قَول پُورا کر جِس سے تیرا خَوف پَیدا ہوتا ہے۔"},{"number":39,"verse":"میری ملامت کو جِس سے مَیں ڈرتا ہُوں دُور کر دے کیونکہ تیرے احکام بھلے ہیں۔"},{"number":40,"verse":"دیکھ! مَیں تیرے قوانِین کا مُشتاق رہا ہُوں۔ مُجھے اپنی صداقت سے زِندہ کر۔"},{"number":41,"verse":"( خُداوند کی شرِیعت پر بھروسا) ( واو) اَے خُداوند! تیرے قَول کے مُطابِق تیری شفقت اور تیری نجات مُجھے نصِیب ہوں۔"},{"number":42,"verse":"تب مَیں اپنے ملامت کرنے والے کو جواب دے سکُوں گا کیونکہ مَیں تیرے کلام پر بھروسا رکھتا ہُوں۔"},{"number":43,"verse":"اور حق بات کو میرے مُنہ سے ہرگِز جُدا نہ ہونے دے کیونکہ میرا اِعتماد تیرے احکام پر ہے۔"},{"number":44,"verse":"پس مَیں ابدُا لآباد تیری شرِیعت کو مانتا رہُوں گا۔"},{"number":45,"verse":"اور مَیں آزادی سے چلُوں گا کیونکہ مَیں تیرے قوانِین کا طالِب رہا ہُوں"},{"number":46,"verse":"مَیں بادشاہوں کے سامنے تیری شہادتوں کا بیان کرُوں گا اور شرمِندہ نہ ہُوں گا۔"},{"number":47,"verse":"تیرے فرمان مُجھے عزِیز ہیں۔ مَیں اُن میں مسرُور رہُوں گا۔"},{"number":48,"verse":"مَیں اپنے ہاتھ تیرے فرمان کی طرف جو مُجھے عزِیز ہے اُٹھاؤُں گا اور تیرے آئِین پر دِھیان کرُوں گا۔"},{"number":49,"verse":"( خُداوند کی شرِیعت پر اِعتماد) ( زَین) جو کلام تُو نے اپنے بندہ سے کِیا اُسے یاد کر کیونکہ تُو نے مُجھے اُمّید دِلائی ہے۔"},{"number":50,"verse":"میری مُصِیبت میں یہی میری تسلّی ہے کہ تیرے کلام نے مُجھے زِندہ کِیا ہے۔"},{"number":51,"verse":"مغرُوروں نے مُجھے بُہت ٹھٹھّوں میں اُڑایا۔ تَو بھی مَیں نے تیری شرِیعت سے کنارہ نہیں کِیا ۔"},{"number":52,"verse":"اَے خُداوند! مَیں تیرے قدِیم احکام کو یاد کرتا اور اِطمِینان پاتا رہا ہُوں۔"},{"number":53,"verse":"اُن شرِیروں کے سبب سے جو تیری شرِیعت کو ترک کرتے ہیں۔ مَیں سخت طَیش میں آ گیا ہُوں۔"},{"number":54,"verse":"میرے مُسافِرخانہ میں تیرے آئِین میرا گِیت رہے ہیں۔"},{"number":55,"verse":"اَے خُداوند! رات کو مَیں نے تیرا نام یاد کِیا ہے اور تیری شرِیعت پر عمل کِیا ہے۔"},{"number":56,"verse":"یہ میرے واسطے اِس لِئے ہُؤا کہ مَیں نے تیرے قوانِین کو مانا۔"},{"number":57,"verse":"( خُداوند کی شرِیعت کا اِشتیاق) ( خیتھ) خُداوند میرا بخرہ ہے۔ مَیں نے کہا ہے مَیں تیری باتیں مانُوں گا۔"},{"number":58,"verse":"مَیں پُورے دِل سے تیرے کرم کا خواہاں ہُؤا۔ اپنے کلام کے مُطابق مُجھ پر رحم کر۔"},{"number":59,"verse":"مَیں نے اپنی راہوں پر غَور کِیا اور تیری شہادتوں کی طرف اپنے قدم موڑے۔"},{"number":60,"verse":"مَیں نے تیرے فرمان ماننے میں جلدی کی اور دیر نہ لگائی۔"},{"number":61,"verse":"شرِیروں کی رسِّیوں نے مُجھے جکڑ لِیا۔ پر مَیں تیری شرِیعت کو نہ بُھولا۔"},{"number":62,"verse":"تیری صداقت کے احکام کے لِئے مَیں آدھی رات کو تیرا شُکر کرنے کو اُٹھوں گا۔"},{"number":63,"verse":"مَیں اُن سب کا ساتھی ہُوں جو تُجھ سے ڈرتے ہیں اور اُن کا جو تیرے قوانِین کو مانتے ہیں۔"},{"number":64,"verse":"اَے خُداوند! زمِین تیری شفقت سے معمُور ہے ۔ مُجھے اپنے آئین سِکھا۔"},{"number":65,"verse":"( خُداوند کی شرِیعت کی قدروقِیمت) ( طیتھ) اَے خُداوند! تُو نے اپنے کلام کے مُطابِق اپنے بندہ کے ساتھ بھلائی کی ہے۔"},{"number":66,"verse":"مُجھے صحیح اِمتیاز اور دانِش سِکھا کیونکہ مَیں تیرے فرمان پر اِیمان لایا ہُوں۔"},{"number":67,"verse":"مَیں مُصِیبت اُٹھانے سے پہلے گُمراہ تھا پر اب تیرے کلام کو مانتا ہُوں۔"},{"number":68,"verse":"تُو بھلا ہے اور بھلائی کرتا ہے۔ مُجھے اپنے آئین سِکھا۔"},{"number":69,"verse":"مغرُوروں نے مُجھ پر بُہتان باندھا ہے۔ مَیں پُورے دِل سے تیرے قوانِین کو مانُوں گا۔"},{"number":70,"verse":"اُن کے دِل چِکنائی سے فربہ ہو گئے لیکن مَیں تیری شرِیعت میں مسرُور ہُوں۔"},{"number":71,"verse":"اچھّا ہُؤا کہ مَیں نے مُصِیبت اُٹھائی تاکہ تیرے آئِین سِیکھ لُوں۔"},{"number":72,"verse":"تیرے مُنہ کی شرِیعت میرے لِئے سونے چاندی کے ہزاروں سِکّوں سے بہتر ہے ۔"},{"number":73,"verse":"( خُداوندکی شرِیعت کا عدل واِنصاف) ( یود) تیرے ہاتھوں نے مُجھے بنایا اور ترتِیب دی۔ مُجھے فہم عطا کر تاکہ تیرے فرمان سِیکھ لُوں۔"},{"number":74,"verse":"تُجھ سے ڈرنے والے مُجھے دیکھ کر خُوش ہوں گے۔ اِس لِئے کہ مُجھے تیرے کلام پر اِعتماد ہے۔"},{"number":75,"verse":"اَے خُداوند! مَیں تیرے احکام کی صداقت کو جانتا ہُوں اور یہ کہ وفاداری ہی سے تُو نے مُجھے دُکھ میں ڈالا ۔"},{"number":76,"verse":"اُس کلام کے مُطابِق جو تُو نے اپنے بندہ سے کِیا تیری شفقت میری تسلّی کا باعِث ہو۔"},{"number":77,"verse":"تیری رحمت مُجھے نصِیب ہو تاکہ مَیں زِندہ رہُوں ۔ کیونکہ تیری شرِیعت میری خُوشنُودی ہے۔"},{"number":78,"verse":"مغرُور شرمِندہ ہوں کیونکہ اُنہوں نے ناحق مُجھے گِرایا۔ لیکن مَیں تیرے قوانِین پر دِھیان کرُوں گا۔"},{"number":79,"verse":"تُجھ سے ڈرنے والے میری طرف رجُوع ہوں تو وہ تیری شہادتوں کو جان لیں گے۔"},{"number":80,"verse":"میرا دِل تیرے آئِین ماننے میں کامِل رہے تاکہ مَیں شرمِندگی نہ اُٹھاؤُں۔"},{"number":81,"verse":"( رہائی کے لِئے اِلتجا) ( کاف) میری جان تیری نجات کے لِئے بے تاب ہے لیکن مُجھے تیرے کلام پر اِعتماد ہے۔"},{"number":82,"verse":"تیرے کلام کے اِنتظار میں میری آنکھیں رہ گئِیں۔ مَیں یہی کہتا رہا کہ تُو مُجھے کب تسلّی دے گا؟"},{"number":83,"verse":"مَیں اُس مشکِیزہ کی مانِند ہو گیا جو دُھوئیں میں ہو تَو بھی مَیں تیرے آئِین کو نہیں بُھولتا۔"},{"number":84,"verse":"تیرے بندہ کے دِن ہی کِتنے ہیں؟ تُو میرے ستانے والوں پر کب فتویٰ دے گا؟"},{"number":85,"verse":"مغرُوروں نے جو تیری شرِیعت کے پَیرونہیں میرے لِئے گڑھے کھودے ہیں۔"},{"number":86,"verse":"تیرے سب فرمان برحق ہیں۔ وہ ناحق مُجھے ستاتے ہیں ۔ تُو میری مدد کر۔"},{"number":87,"verse":"اُنہوں نے مُجھے زمِین پر سے فنا کر ہی ڈالاتھا لیکن مَیں نے تیرے قوانِین کو ترک نہ کِیا۔"},{"number":88,"verse":"تُو مُجھے اپنی شفقت کے مُطابِق زِندہ کر تو مَیں تیرے مُنہ کی شہادت کو مانُوں گا۔"},{"number":89,"verse":"( خُداوند کی شرِیعت پر اِیمان) ( لامد) اَے خُداوند!تیرا کلام آسمان پر ابد تک قائِم ہے۔"},{"number":90,"verse":"تیری وفاداری پُشت در پُشت ہے۔ تُو نے زمِین کو قِیام بخشا اور وہ قائِم ہے۔"},{"number":91,"verse":"وہ آج تیرے احکام کے مُطابق قائِم ہیں کیونکہ سب چِیزیں تیری خِدمت گُذار ہیں۔"},{"number":92,"verse":"اگر تیری شرِیعت میری خُوشنُودی نہ ہوتی تو مَیں اپنی مُصِیبت میں ہلاک ہو جاتا۔"},{"number":93,"verse":"مَیں تیرے قوانِین کو کبھی نہ بُھولُوں گا کیونکہ تُو نے اُن ہی کے وسِیلہ سے مُجھے زِندہ کِیاہے۔"},{"number":94,"verse":"مَیں تیرا ہی ہُوں ۔ مُجھے بچا لے کیونکہ مَیں تیرے قوانِین کا طالِب رہا ہُوں۔"},{"number":95,"verse":"شرِیر مُجھے ہلاک کرنے کو گھات میں لگے رہے لیکن مَیں تیری شہادتوں پر غَور کرُوں گا۔"},{"number":96,"verse":"مَیں نے دیکھا کہ ہر کمال کی اِنتہا ہے لیکن تیرا حُکم نہایت وسِیع ہے۔"},{"number":97,"verse":"( خُداوند کی شرِیعت کے لِئے مُحبّت) ( میم) آہ! مَیں تیری شرِیعت سے کَیسی مُحبّت رکھتاہُوں ۔ مُجھے دِن بھر اُسی کا دِھیان رہتا ہے۔"},{"number":98,"verse":"تیرے فرمان مُجھے میرے دُشمنوں سے زِیادہ دانِش مند بناتے ہیں۔ کیونکہ وہ ہمیشہ میرے ساتھ ہیں۔"},{"number":99,"verse":"مَیں اپنے سب اُستادوں سے عقل مند ہُوں کیونکہ تیری شہادتوں پر میرا دِھیان رہتا ہے۔"},{"number":100,"verse":"مَیں عُمر رسِیدہ لوگوں سے زِیادہ سمجھ رکھتا ہُوں کیونکہ مَیں نے تیرے قوانِین کو مانا ہے۔"},{"number":101,"verse":"مَیں نے ہر بُری راہ سے اپنے قدم روک رکھّے ہیں تاکہ تیری شرِیعت پر عمل کرُوں۔"},{"number":102,"verse":"مَیں نے تیرے احکام سے کنارہ نہیں کِیا کیونکہ تُو نے مُجھے تعلِیم دی ہے۔"},{"number":103,"verse":"تیری باتیں میرے لِئے کَیسی شِیرین ہیں ! وہ میرے مُنہ کو شہد سے بھی مِیٹھی معلُوم ہوتی ہیں ۔"},{"number":104,"verse":"تیرے قوانِین سے مُجھے فہم حاصِل ہوتا ہے اِس لِئے مُجھے ہر جُھوٹی راہ سے نفرت ہے۔"},{"number":105,"verse":"( خُداوند کی شرِیعت سے رَوشنی) ( نون) تیرا کلام میرے قدموں کے لِئے چراغ اور میری راہ کے لِئے رَوشنی ہے۔"},{"number":106,"verse":"مَیں نے قَسم کھائی ہے اور اِس پر قائِم ہُوں کہ تیری صداقت کے احکام پر عمل کرُوں گا۔"},{"number":107,"verse":"مَیں بڑی مُصِیبت میں ہُوں۔ اَے خُداوند! اپنے کلام کے مُطابِق مُجھے زِندہ کر۔"},{"number":108,"verse":"اَے خُداوند! میرے مُنہ سے رضا کی قُربانِیاں قبُول فرما اور مُجھے اپنے احکام کی تعلِیم دے۔"},{"number":109,"verse":"میری جان ہمیشہ ہتھیلی پر ہے تَو بھی مَیں تیری شرِیعت کو نہیں بُھولتا۔"},{"number":110,"verse":"شرِیروں نے میرے لِئے پھندا لگایا ہے تَو بھی مَیں تیرے قوانِین سے نہیں بھٹکا۔"},{"number":111,"verse":"مَیں نے تیری شہادتوں کو اپنی ابدی مِیراث بنایا ہے کیونکہ اُن سے میرے دِل کو شادمانی ہوتی ہے۔"},{"number":112,"verse":"مَیں نے ہمیشہ کے لِئے آخِر تک تیرے آئِین ماننے پر دِل لگایا ہے۔"},{"number":113,"verse":"( خُداوند کی شرِیعت میں سلامتی) ( سامک) مُجھے دو دِلوں سے نفرت ہے۔ پر تیری شرِیعت سے مُحبّت رکھتا ہُوں۔"},{"number":114,"verse":"تُو میرے چُھپنے کی جگہ اور میری سِپر ہے۔ مُجھے تیرے کلام پر اِعتماد ہے۔"},{"number":115,"verse":"اَے بدکردارو! مُجھ سے دُور ہو جاؤ تاکہ مَیں اپنے خُدا کے فرمان پر عمل کرُوں۔"},{"number":116,"verse":"تُو اپنے کلام کے مُطابِق مُجھے سنبھال تاکہ زِندہ رہُوں اور مُجھے اپنے اِعتماد سے شرمِندگی نہ اُٹھانے دے ۔"},{"number":117,"verse":"مُجھے سنبھال اور مَیں سلامت رہُوں گا اور ہمیشہ تیرے آئِین کا لِحاظ رکھُّوں گا۔"},{"number":118,"verse":"تُو نے اُن سب کو حقِیر جانا ہے جو تیرے آئِین سے بھٹک جاتے ہیں کیونکہ اُن کی دغابازی عبث ہے۔"},{"number":119,"verse":"تُو زمِین کے سب شرِیروں کو مَیل کی طرح چھانٹ دیتا ہے ۔ اِس لِئے مَیں تیری شہادتوں کو عزِیز رکھتا ہُوں۔"},{"number":120,"verse":"میرا جِسم تیرے خَوف سے کانپتا ہے اور مَیں تیرے احکام سے ڈرتا ہُوں۔"},{"number":121,"verse":"( خُداوند کی شرِیعت کی فرمانبرداری) ( عَین) مَیں نے عدل اور اِنصاف کِیا ہے ۔ مُجھے اُن کے حوالہ نہ کر جو مُجھ پر ظُلم کرتے ہیں۔"},{"number":122,"verse":"بھلائی کے لِئے اپنے بندہ کا ضامِن ہو۔ مغرُور مُجھ پر ظُلم نہ کریں۔"},{"number":123,"verse":"تیری نجات اور تیری صداقت کے کلام کے اِنتظار میں میری آنکھیں رہ گئِیں۔"},{"number":124,"verse":"اپنے بندہ سے اپنی شفقت کے مُطابِق سلُوک کر اور مُجھے اپنے آئِین سِکھا۔"},{"number":125,"verse":"مَیں تیرا بندہ ہُوں ۔ مُجھ کو فہم عطا کر تاکہ تیری شہادتوں کو سمُجھ لُوں۔"},{"number":126,"verse":"اب وقت آ گیا کہ خُداوند کام کرے کیونکہ اُنہوں نے تیری شرِیعت کو باطِل کر دِیا ہے ۔"},{"number":127,"verse":"اِس لِئے مَیں تیرے فرمان کو سونے سے بلکہ کُندن سے بھی زِیادہ عزِیز رکھتا ہُوں۔"},{"number":128,"verse":"اِس لِئے مَیں تیرے سب قوانِین کو برحق جانتا ہُوں اور ہر جُھوٹی راہ سے مُجھے نفرت ہے۔"},{"number":129,"verse":"( خُداوند کی شرِیعت کی تعمِیل کی خواہِش) ( پے) تیری شہادتیں عجِیب ہیں اِس لِئے میرا دِل اُن کو مانتا ہے۔"},{"number":130,"verse":"تیری باتوں کی تشرِیح نُور بخشتی ہے۔ وہ سادہ دِلوں کو عقل مند بناتی ہے۔"},{"number":131,"verse":"مَیں خُوب مُنہ کھول کر ہانپتا رہا کیونکہ مَیں تیرے فرمان کا مُشتاق تھا۔"},{"number":132,"verse":"میری طرف توجُّہ کر اور مُجھ پر رحم فرما جَیسا تیرے نام سے مُحبّت رکھنے والوں کا حق ہے ۔"},{"number":133,"verse":"اپنے کلام میں میری رہنمائی کر۔ کوئی بدکاری مُجھ پر تسلُّط نہ پائے۔"},{"number":134,"verse":"اِنسان کے ظُلم سے مُجھے چُھڑا لے تو تیرے قوانین پر عمل کرُوں گا۔"},{"number":135,"verse":"اپنا چہرہ اپنے بندہ پر جلوہ گر فرما اور مُجھے اپنے آئِین سِکھا۔"},{"number":136,"verse":"میری آنکھوں سے پانی کے چشمے جاری ہیں۔ اِس لِئے کہ لوگ تیری شرِیعت کو نہیں مانتے۔"},{"number":137,"verse":"( خُداوند کی شرِیعت کا عدل و اِنصاف) ( صادے) اَے خُداوند! تُو صادِق ہے اور تیرے احکام برحق ہیں۔"},{"number":138,"verse":"تُو نے صداقت اور کمال وفاداری سے اپنی شہادتوں کو ظاہِر فرمایا ہے۔"},{"number":139,"verse":"میری غَیرت مُجھے کھا گئی کیونکہ میرے مُخالِف تیری باتیں بُھول گئے"},{"number":140,"verse":"تیرا کلام بِالکُل خالِص ہے اِس لِئے تیرے بندہ کو اُس سے مُحبّت ہے۔"},{"number":141,"verse":"مَیں ادنیٰ اور حقِیر ہُوں تَو بھی مَیں تیرے قوانِین کو نہیں بُھولتا۔"},{"number":142,"verse":"تیری صداقت ابدی صداقت ہے اور تیری شرِیعت برحق ہے۔"},{"number":143,"verse":"مَیں تکلِیف اور عذاب میں مُبتلا ہُوں تَو بھی تیرے فرمان میری خُوشنُودی ہیں۔"},{"number":144,"verse":"تیری شہادتیں ہمیشہ راست ہیں۔ مُجھے فہم عطا کر تو مَیں زِندہ رہُوں گا"},{"number":145,"verse":"( رِہائی کے لِئے اِلتجا) ( قوف) مَیں پُورے دِل سے دُعا کرتا ہُوں۔ اَے خُداوند! مُجھے جواب دے ۔ مَیں تیرے آئِین پر عمل کرُوں گا۔"},{"number":146,"verse":"مَیں نے تُجھ سے دُعا کی ہے ۔ مُجھے بچا لے اور مَیں تیری شہادتوں کو مانُوں گا۔"},{"number":147,"verse":"مَیں نے پَو پھٹنے سے پہلے فریاد کی۔ مُجھے تیرے کلام پر اِعتماد ہے۔"},{"number":148,"verse":"میری آنکھیں رات کے ہر پہر سے پہلے کُھل گئِیں تاکہ تیرے کلام پر دِھیان کرُوں۔"},{"number":149,"verse":"اپنی شفقت کے مُطابِق میری فریاد سُن۔ اَے خُداوند! اپنے احکام کے مُطابِق مُجھے زِندہ کر۔"},{"number":150,"verse":"جو شرارت کے درپَے رہتے ہیں وہ نزدِیک آ گئے ۔ وہ تیری شرِیعت سے دُور ہیں۔"},{"number":151,"verse":"اَے خُداوند! تُو نزدِیک ہے اور تیرے سب فرمان برحق ہیں۔"},{"number":152,"verse":"تیری شہادتوں سے مُجھے قدِیم سے معلُوم ہُؤا کہ تُو نے اُن کو ہمیشہ کے لِئے قائِم کِیا ہے۔"},{"number":153,"verse":"( مدد کے لِئے اِلتجا) ( ریش) میری مُصِیبت کا خیال کر اور مُجھے چُھڑا کیونکہ مَیں تیری شرِیعت کو نہیں بُھولتا۔"},{"number":154,"verse":"میری وکالت کر اور میرا فِدیہ دے۔ اپنے کلام کے مُطابِق مُجھے زِندہ کر۔"},{"number":155,"verse":"نجات شرِیروں سے دُور ہے کیونکہ وہ تیرے آئِین کے طالِب نہیں ہیں۔"},{"number":156,"verse":"اَے خُداوند! تیری رحمت بڑی ہے۔ اپنے احکام کے مُطابِق مُجھے زِندہ کر۔"},{"number":157,"verse":"میرے ستانے والے اور مُخالِف بُہت ہیں تَو بھی مَیں نے تیری شہادتوں سے کنارہ نہ کِیا ۔"},{"number":158,"verse":"مَیں دغابازوں کو دیکھ کر ملُول ہُؤا کیونکہ وہ تیرے کلام کو نہیں مانتے۔"},{"number":159,"verse":"خیال فرما کہ مُجھے تیرے قوانِین سے کیسی مُحبّت ہے ۔ اَے خُداوند! اپنی شفقت کے مُطابِق مُجھے زِندہ کر۔"},{"number":160,"verse":"تیرے کلام کا خُلاصہ سچّائی ہے۔ تیری صداقت کے کُل احکام ابدی ہیں۔"},{"number":161,"verse":"( خُداوند کی شرِیعت کے لِئے مخصُوصیّت) ( شِین) اُمرا نے مُجھے بے سبب ستایا ہے لیکن میرے دِل میں تیری باتوں کا خَوف ہے۔"},{"number":162,"verse":"مَیں بڑی لُوٹ پانے والے کی مانِند تیرے کلام سے خُوش ہُوں۔"},{"number":163,"verse":"مُجھے جُھوٹ سے نفرت اور کراہِیت ہے لیکن تیری شرِیعت سے مُحبّت ہے۔"},{"number":164,"verse":"مَیں تیری صداقت کے احکام کے سبب سے دِن میں سات بار تیری سِتایش کرتا ہُوں۔"},{"number":165,"verse":"تیری شرِیعت سے مُحبّت رکھنے والے مُطمئِن ہیں ۔ اُن کے لِئے ٹھوکر کھانے کا کوئی مَوقع نہیں۔"},{"number":166,"verse":"اَے خُداوند! مَیں تیری نجات کا اُمیدوار رہا ہُوں اور تیرے فرمان بجا لایا ہُوں۔"},{"number":167,"verse":"میری جان نے تیری شہادتیں مانی ہیں اور وہ مُجھے نہایت عزِیز ہیں۔"},{"number":168,"verse":"مَیں نے تیرے قوانِین اور شہادتوں کو مانا ہے۔ کیونکہ میری سب روِشیں تیرے سامنے ہیں۔"},{"number":169,"verse":"( مدد کے لِئے اِلتجا) ( تاو) اَے خُداوند! میری فریاد تیرے حضُورپُہنچے۔ اپنے کلام کے مُطابِق مُجھے فہم عطا کر۔"},{"number":170,"verse":"میری اِلتجا تیرے حضُور پُہنچے اپنے کلام کے مُطابِق مُجھے چُھڑا۔"},{"number":171,"verse":"میرے لبوں سے تیری سِتایش ہو کیونکہ تُو مُجھے اپنے آئِین سِکھاتا ہے۔"},{"number":172,"verse":"میری زُبان تیرے کلام کا گِیت گائے کیونکہ تیرے سب فرمان برحق ہیں۔"},{"number":173,"verse":"تیرا ہاتھ میری مدد کو تیّار رہے کیونکہ مَیں نے تیرے قوانِین اِختیار کِئے ہیں۔"},{"number":174,"verse":"اَے خُداوند! مَیں تیری نجات کا مُشتاق رہا ہُوں اور تیری شرِیعت میری خُوشنُودی ہے۔"},{"number":175,"verse":"میری جان زِندہ رہے تو وہ تیری سِتایش کرے گی اور تیرے احکام میری مدد کریں۔"},{"number":176,"verse":"مَیں کھوئی ہُوئی بھیڑ کی مانِند بھٹک گیا ہُوں ۔ اپنے بندہ کو تلاش کر کیونکہ مَیں تیرے فرمان کو نہیں بُھولتا۔"}]}