{"bibleAbbr":"urRV2010","bookName":"زبُو","bookEnglishName":"Psalms","chapterNumber":86,"verses":[{"number":1,"verse":"( مدد کے لِئے پُکار) داؤُد کی دُعا۔ اَے خُداوند! اپنا کان جُھکا اور مُجھے جواب دے۔ کیونکہ مَیں مِسکِین اور مُحتاج ہُوں۔"},{"number":2,"verse":"میری جان کی حِفاظت کر کیونکہ مَیں دِین دار ہُو ں ۔ اَے میرے خُدا! اپنے بندہ کو جِس کا توکُّل تُجھ پرہے بچا لے۔"},{"number":3,"verse":"یا رب! مُجھ پر رحم کر کیونکہ مَیں دِن بھر تُجھ سے فریاد کرتا ہُوں۔"},{"number":4,"verse":"یا رب! اپنے بندہ کی جان کو شاد کردے کیونکہ مَیں اپنی جان تیری طرف اُٹھاتا ہُوں ۔"},{"number":5,"verse":"اِس لِئے کہ تُو یا رب!نیک اور مُعاف کرنے کو تیّارہے اور اپنے سب دُعا کرنے والوں پر شفقت میں غنی ہے۔"},{"number":6,"verse":"اَے خُداوند! میری دُعا پر کان لگا۔ اور میری مِنّت کی آواز پر توجُّہ فرما۔"},{"number":7,"verse":"مَیں اپنی مُصِیبت کے دِن تُجھ سے دُعا کرُوں گا۔ کیونکہ تُو مُجھے جواب دے گا۔"},{"number":8,"verse":"یا رب! معبُودوں میں تُجھ سا کوئی نہیں اور تیری صنعتیں بے مِثال ہیں۔"},{"number":9,"verse":"یا رب! سب قَومیں جِن کو تُو نے بنایا آ کر تیرے حضُور سِجدہ کریں گی اور تیرے نام کی تمجِید کریں گی۔"},{"number":10,"verse":"کیونکہ تُو بزُرگ ہے اور عجِیب و غرِیب کام کرتا ہے ۔ تُو ہی واحِد خُدا ہے۔"},{"number":11,"verse":"اَے خُداوند! مُجھ کو اپنی راہ کی تعلِیم دے ۔ مَیں تیری راستی میں چلُوں گا۔ میرے دِل کو یکسُوئی بخش تاکہ تیرے نام کا خَوف مانُوں۔"},{"number":12,"verse":"یا رب! میرے خُدا! مَیں پُورے دِل سے تیری تعرِیف کرُوں گا۔ مَیں ابد تک تیرے نام کی تمجِید کرُوں گا۔"},{"number":13,"verse":"کیونکہ مُجھ پر تیری بڑی شفقت ہے اور تُو نے میری جان کو پاتال کی تہہ سے نِکالا ہے۔"},{"number":14,"verse":"اَے خُدا! مغرُور میرے خِلاف اُٹھے ہیں اور تُند خُو جماعت میری جان کے پِیچھے پڑی ہے اور اُنہوں نے تُجھے اپنے سامنے نہیں رکھّا۔"},{"number":15,"verse":"لیکن تُو یا رب!رحِیم و کرِیم خُدا ہے۔ قہر کرنے میں دِھیما اور شفقت و راستی میں غنی۔"},{"number":16,"verse":"میری طرف متوجّہ ہو اور مُجھ پر رحم کر۔ اپنے بندہ کو اپنی قُوّت بخش اور اپنی لَونڈی کے بیٹے کو بچا لے۔"},{"number":17,"verse":"مُجھے بھلائی کا کوئی نِشان دِکھا۔ تاکہ مُجھ سے عداوت رکھنے والے اِسے دیکھ کر شرمِندہ ہوں۔ کیونکہ تُو نے اَے خُداوند! میری مدد کی اور مُجھے تسلّی دی ہے۔"}]}