{"bibleAbbr":"urRV2010","bookName":"یسعیاہ","bookEnglishName":"Isaiah","chapterNumber":40,"verses":[{"number":1,"verse":"( اُمّید افزا باتیں) تسلّی دو تُم میرے لوگوں کو تسلّی دو ۔ تُمہارا خُدافرماتا ہے۔"},{"number":2,"verse":"یروشلیِم کو دِلاسا دو اور اُسے پُکار کر کہو کہ اُس کی مُصِیبت کے دِن جو جنگ و جدل کے تھے گُذر گئے ۔ اُس کے گُناہ کا کفّارہ ہُؤا اور اُس نے خُداوند کے ہاتھ سے اپنے سب گُناہوں کا بدلہ دو چند پایا۔"},{"number":3,"verse":"پُکارنے والے کی آواز! بیابان میں خُداوند کی راہ درُست کرو ۔ صحرا میں ہمارے خُدا کے لِئے شاہراہ ہموار کرو۔"},{"number":4,"verse":"ہر ایک نشیب اُونچا کِیا جائے اور ہر ایک پہاڑ اورٹِیلا پست کِیا جائے اور ہر ایک ٹیڑھی چِیز سِیدھی اورہر ایک ناہموار جگہ ہموار کی جائے۔"},{"number":5,"verse":"اور خُداوند کا جلال آشکارا ہو گا اور تمام بشر اُس کودیکھے گا کیونکہ خُداوند نے اپنے مُنہ سے فرمایا ہے۔"},{"number":6,"verse":"ایک آواز آئی کہ مُنادی کر اور مَیں نے کہا مَیں کیامُنادی کرُوں؟ ہر بشر گھاس کی مانِند ہے اور اُس کی ساری رَونق مَیدان کے پُھول کی مانِند۔"},{"number":7,"verse":"گھاس مُرجھاتی ہے۔ پُھول کُملاتا ہے کیونکہ خُداوندکی ہوا اُس پر چلتی ہے ۔ یقِیناً لوگ گھاس ہیں۔"},{"number":8,"verse":"ہاں گھاس مُرجھاتی ہے ۔ پُھول کُملاتا ہے پر ہمارے خُدا کا کلام ابد تک قائِم ہے۔"},{"number":9,"verse":"اَے صِیُّون کو خُوش خبری سُنانے والی اُونچے پہاڑ پرچڑھ جا اور اَے یروشلیِم کو بشارت دینے والی زور سے اپنی آواز بُلند کر! خُوب پُکار اور مت ڈر ۔ یہُودا ہ کی بستِیوں سے کہہ دیکھو اپنا خُدا!۔"},{"number":10,"verse":"دیکھو خُداوند خُدا بڑی قُدرت کے ساتھ آئے گا اور اُس کابازُو اُس کے لِئے سلطنت کرے گا ۔ دیکھو اُس کا صِلہ اُس کے ساتھ ہے اور اُس کا اجر اُس کے سامنے!۔"},{"number":11,"verse":"وہ چَوپان کی مانِند اپنا گلّہ چرائے گا ۔ وہ برّوں کو اپنے بازُوؤں میں جمع کرے گا اور اپنی بغل میں لے کرچلے گا اور اُن کو جو دُودھ پِلاتی ہیں آہِستہ آہِستہ لے جائے گا۔"},{"number":12,"verse":"( اِسرا ئیل کا بے مِثال خُدا) کِس نے سمُندر کو چُلّو سے ناپا اور آسمان کی پَیمایش بالِشت سے کی اور زمِین کی گرد کو پَیمانہ میں بھرا اورپہاڑوں کو پلڑوں میں وزن کِیا اور ٹِیلوں کو ترازُو میں تولا؟۔"},{"number":13,"verse":"کِس نے خُداوند کی رُوح کی ہدایت کی یا اُس کا مُشِیرہو کر اُسے سِکھایا؟۔"},{"number":14,"verse":"اُس نے کِس سے مشورَت لی ہے جو اُسے تعلیِم دے اور اُسے عدالت کی راہ سُجھائے اور اُسے معرفت کی بات بتائے اور اُسے حِکمت کی راہ سے آگاہ کرے؟۔"},{"number":15,"verse":"دیکھ قَومیں ڈول کی ایک بُوند کی مانِند ہیں اور ترازُوکی بارِیک گرد کی مانِند گِنی جاتی ہیں ۔ دیکھ وہ جزِیروں کو ایک ذرّہ کی مانِند اُٹھا لیتا ہے۔"},{"number":16,"verse":"لُبنان اِیندھن کے لِئے کافی نہیں اور اُس کے جانورسوختنی قُربانی کے لِئے بس نہیں۔"},{"number":17,"verse":"سب قَومیں اُس کی نظر میں ہیچ ہیں بلکہ وہ اُس کے نزدِیک بطالت اور ناچِیز سے بھی کمتر گِنی جاتی ہیں۔"},{"number":18,"verse":"پس تُم خُدا کو کِس سے تشبِیہ دو گے؟ اور کَون سی چِیزاُس سے مُشابہ ٹھہراؤ گے؟۔"},{"number":19,"verse":"تراشی ہُوئی مُورت! کارِیگر نے اُسے ڈھالا اور سُناراُس پر سونا مڑھتا ہے اور اُس کے لِئے چاندی کی زنجِیریں بناتا ہے۔"},{"number":20,"verse":"اور جو اَیسا تہی دست ہے کہ اُس کے پاس نذر گُذراننے کو کُچھ نہیں وہ اَیسی لکڑی چُن لیتا ہے جو سڑنے والی نہ ہو ۔ وہ ہوشیار کارِیگر کی تلاش کرتا ہے تاکہ اَیسی مُورت بنائے جو قائِم رہ سکے۔"},{"number":21,"verse":"کیا تُم نہیں جانتے؟ کیا تُم نے نہیں سُنا؟ کیا یہ بات اِبتدا ہی سے تُم کو بتائی نہیں گئی؟ کیا تُم بِنایِ عالم سے نہیں سمجھے؟۔"},{"number":22,"verse":"وہ مُحِیطِ زمِین پر بَیٹھا ہے اور اُس کے باشِندے ٹِڈّوں کی مانِند ہیں۔ وہ آسمان کو پردہ کی مانِند تانتا ہے اور اُس کو سکُونت کے لِئے خَیمہ کی مانِند پَھیلاتا ہے۔"},{"number":23,"verse":"جو شاہزادوں کو ناچِیز کر ڈالتا اور دُنیا کے حاکِموں کو ہیچ ٹھہراتا ہے۔"},{"number":24,"verse":"وہ ہنُوز لگائے نہ گئے وہ ہنُوز بوئے نہ گئے ۔ اُن کاتنہ ہنُوز زمِین میں جڑ نہ پکڑ چُکا کہ وہ فقط اُن پر پُھونک مارتا ہے اور وہ خُشک ہو جاتے ہیں اور گِردباداُن کو بُھوسے کی مانِند اُڑا لے جاتا ہے۔"},{"number":25,"verse":"وہ قُدُّوس فرماتا ہے تُم مُجھے کِس سے تشبِیہ دو گے ؟ اور مَیں کِس چِیز سے مُشابہ ہُوں گا۔"},{"number":26,"verse":"اپنی آنکھیں اُوپر اُٹھاؤ اور دیکھو کہ اِن سب کا خالِق کَون ہے۔ وُہی جو اِن کے لشکر کو شُمار کر کے نِکالتاہے اور اُن سب کو نام بنام بُلاتا ہے اُس کی قُدرت کی عظمت اور اُس کے بازُو کی توانائی کے سبب سے ایک بھی غَیرحاضِر نہیں رہتا۔"},{"number":27,"verse":"پس اَے یعقُو ب! تُو کیوں یُوں کہتا ہے اور اَے اِسرائیل !تُو کِس لِئے اَیسی بات کرتا ہے کہ میری راہ خُداوندسے پوشِیدہ ہے اور میری عدالت میرے خُدا سے گُذر گئی؟۔"},{"number":28,"verse":"کیا تُو نہیں جانتا؟کیا تُو نے نہیں سُنا کہ خُداوندخُدایِ ابدی و تمام زمِین کا خالِق تھکتا نہیں اور ماندہ نہیں ہوتا؟ اُس کی حِکمت اِدراک سے باہر ہے۔"},{"number":29,"verse":"وہ تھکے ہُوئے کو زور بخشتا ہے اور ناتوان کی توانائی کو زِیادہ کرتا ہے۔"},{"number":30,"verse":"نَوجوان بھی تھک جائیں گے اور ماندہ ہوں گے اور سُورمابِالکُل گِر پڑیں گے۔"},{"number":31,"verse":"لیکن خُداوند کا اِنتظار کرنے والے ازسرِ نَو زورحاصِل کریں گے ۔ وہ عُقابوں کی مانِند بال و پر سے اُڑیں گے وہ دَوڑیں گے اور نہ تھکیں گے ۔ وہ چلیں گے اور ماندہ نہ ہوں گے۔"}]}