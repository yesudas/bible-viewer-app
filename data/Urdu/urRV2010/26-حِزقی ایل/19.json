{"bibleAbbr":"urRV2010","bookName":"حِزقی ایل","bookEnglishName":"Ezekiel","chapterNumber":19,"verses":[{"number":1,"verse":"( غم کا گِیت) اب تُو اِسرائیل کے اُمرا پر نَوحہ کر۔"},{"number":2,"verse":"اور کہہ تیری ماں کَون تھی؟ ایک شیرنی جو شیروں کے درمِیان لیٹی تھی اور جوان شیروں کے درمیان اُس نے اپنے بچّوں کو پالا۔"},{"number":3,"verse":"اور اُس نے اپنے بچّوں میں سے ایک کو پالا تو وہ جوان شیر ہُؤا اور شِکار کرنا سِیکھ گیا اور آدمِیوں کو نِگلنے لگا۔"},{"number":4,"verse":"اور قَوموں کے درمِیان اُس کا چرچا ہُؤا تو وہ اُن کے گڑھے میں پکڑا گیا اور وہ اُسے زنجِیروں سے جکڑ کر زمِینِ مِصر میں لائے۔"},{"number":5,"verse":"اور جب شیرنی نے دیکھا کہ اُس نے بے فائِدہ اِنتِظار کِیا اور اُس کی اُمّید جاتی رہی تو اُس نے اپنے بچّوں میں سے دُوسرے کو لِیا اور اُسے پال کر جوان شیر کِیا۔"},{"number":6,"verse":"اور وہ شیروں کے درمِیان سَیر کرتا پِھرا اور جوان شیر ہُؤا اور شِکار کرنا سِیکھ گیا اور آدمِیوں کو نِگلنے لگا۔"},{"number":7,"verse":"اور اُس نے اُن کے قصروں کو برباد کِیا اور اُن کے شہروں کو وِیران کِیا ۔ اُس کی گرج سے مُلک اُجڑ گیا اور اُس کی آبادی نہ رہی۔"},{"number":8,"verse":"تب بُہت سی قَومیں تمام مُمالِک سے اُس کی گھات میں بَیٹِھیں اور اُنہوں نے اُس پر اپنا جال پَھیلایا ۔ وہ اُن کے گڑھے میں پکڑا گیا۔"},{"number":9,"verse":"اور اُنہوں نے اُسے زنجِیروں سے جکڑ کر پِنجرے میں ڈالا اور شاہِ بابل کے پاس لے آئے ۔ اُنہوں نے اُسے قلعہ میں بند کِیا تاکہ اُس کی آواز اِسرائیل کے پہاڑوں پر پِھر سُنی نہ جائے۔"},{"number":10,"verse":"تیری ماں اُس تاک سے مُشابہ تھی جو تیری مانِند پانی کے کنارے لگائی گئی ۔ وہ پانی کی فراوانی کے باعِث باروَر اور شاخ دار ہُوئی۔"},{"number":11,"verse":"اور اُس کی شاخیں اَیسی مضبُوط ہو گئِیں کہ بادشاہوں کے عصا اُن سے بنائے گئے اور گھنی شاخوں میں اُس کا تنہ بُلند ہُؤا اور وہ اپنی گھنی شاخوں سمیت اُونچی دِکھائی دیتی تھی۔"},{"number":12,"verse":"لیکن وہ غضب سے اُکھاڑ کر زمِین پر گِرائی گئی اور پُوربی ہوا نے اُس کا پَھل خُشک کر ڈالا اور اُس کی مضبُوط ڈالِیاں توڑی گئِیں اور سُوکھ گئِیں اور آگ سے بھسم ہُوئِیں۔"},{"number":13,"verse":"اور اب وہ بیابان میں سُوکھی اور پِیاسی زمِین میں لگائی گئی۔"},{"number":14,"verse":"اور ایک چھڑی سے جو اُس کی ڈالِیوں سے بنی تھی آگ نِکل کر اُس کا پَھل کھا گئی اور اُس کی کوئی اَیسی مضبُوط ڈالی نہ رہی کہ سلطنت کا عصا ہو ۔ یہ نَوحہ ہے اور نَوحہ کے لِئے رہے گا۔"}]}