{"bibleAbbr":"urRV2010","bookName":"یرمِیاہ","bookEnglishName":"Jeremiah","chapterNumber":12,"verses":[{"number":1,"verse":"( یَرمِیاہ خُداوند سے بَحث کرتا ہے) اَے خُداوند! اگر مَیں تیرے ساتھ حُجّت کرُوں تو تُوہی صادِق ٹھہرے گا تَو بھی مَیں تُجھ سے اِس امر پر بحث کرنا چاہتا ہُوں کہ شرِیر اپنی روِش میں کیوں کامیاب ہوتے ہیں؟ سب دغا باز کیوں آرام سے رہتے ہیں؟۔"},{"number":2,"verse":"تُو نے اُن کو لگایا اور اُنہوں نے جڑ پکڑ لی ۔ وہ بڑھ گئے بلکہ برومند ہُوئے ۔ تُو اُن کے مُنہ سے نزدِیک پراُن کے دِلوں سے دُور ہے۔"},{"number":3,"verse":"لیکن اَے خُداوند! تُو مُجھے جانتا ہے ۔ تُو نے مُجھے دیکھا اور میرے دِل کو جو تیری طرف ہے آزمایا ہے ۔ تُو اُن کو بھیڑوں کی مانِند ذبح ہونے کے لِئے کھینچ کر نِکال اور قتل کے دِن کے لِئے اُن کو مخصُوص کر۔"},{"number":4,"verse":"اہلِ زمِین کی شرارت سے زمِین کب تک ماتم کرے اور تمام مُلک کی روئیدگی پژمُردہ ہو؟ چرِندے اور پرِندے غارت ہو گئے کیونکہ اُنہوں نے کہا وہ ہمارا انجام نہ دیکھے گا۔"},{"number":5,"verse":"اگر تُو پِیادوں کے ساتھ دَوڑا اور اُنہوں نے تُجھے تھکا دِیا تو پِھر تُجھ میں یہ تاب کہاں کہ سواروں کی برابری کرے؟ تُو سلامتی کی سرزمِین میں تو بے خَوف ہے لیکن یَرد ن کے جنگل میں کیا کرے گا؟۔"},{"number":6,"verse":"کیونکہ تیرے بھائِیوں اور تیرے باپ کے گھرانے نے بھی تیرے ساتھ بے وفائی کی ہے ۔ ہاں اُنہوں نے بڑی آواز سے تیرے پِیچھے للکارا ۔ اُن پر اِعتماد نہ کر اگرچہ وہ تُجھ سے مِیٹھی مِیٹھی باتیں کریں۔"},{"number":7,"verse":"( خُداوند اپنے لوگوں کے سبب سے رنجِیدہ ہوتا ہے) مَیں نے اپنے لوگوں کو ترک کِیا ۔ مَیں نے اپنی مِیراث کو رَدّ کر دِیا ۔ مَیں نے اپنے دِل کی محبُوبہ کو اُس کے دُشمنوں کے حوالہ کِیا۔"},{"number":8,"verse":"میری مِیراث میرے لِئے جنگلی شیر بن گئی ۔ اُس نے میرے خِلاف اپنی آواز بُلند کی اِس لِئے مُجھے اُس سے نفرت ہے۔"},{"number":9,"verse":"کیا میری مِیراث میرے لِئے ابلق شِکاری پرِندہ ہے؟ کیا شِکاری پرِندے اُس کو چاروں طرف گھیرے ہیں؟ آؤ سب دشتی درِندوں کو جمع کرو ۔ اُن کو لاؤ کہ وہ کھا جائیں۔"},{"number":10,"verse":"بُہت سے چرواہوں نے میرے تاکِستان کو خراب کِیا ۔ اُنہوں نے میرے بخرہ کو پامال کِیا ۔ میرے دِل پسند بخرہ کو اُجاڑ کر بیابان بنا دِیا۔"},{"number":11,"verse":"اُنہوں نے اُسے وِیران کِیا وہ وِیران ہو کر مُجھ سے فریادی ہے ۔ ساری زمِین وِیران ہو گئی تَو بھی کوئی اِسے خاطِر میں نہیں لاتا۔"},{"number":12,"verse":"بیابان کے سب پہاڑوں پر غارت گر آ گئے ہیں کیونکہ خُداوند کی تلوار مُلک کے ایک سِرے سے دُوسرے سِرے تک نِگل جاتی ہے اور کِسی بشر کو سلامتی نہیں۔"},{"number":13,"verse":"اُنہوں نے گیہُوں بویا پر کانٹے جمع کِئے ۔ اُنہوں نے مشقّت کھینچی پر فائِدہ نہ اُٹھایا ۔ خُداوند کے قہرِ شدِید کے سبب سے اپنے انجام سے شرمِندہ ہو۔"},{"number":14,"verse":"( خُداوند اِسرائیل کے پڑوسیوں سے وعدہ کرتا ہے) میرے سب شرِیر پڑوسِیوں کے خِلاف خُداوند یُوں فرماتا ہے کہ دیکھ جِنہوں نے اُس مِیراث کو چُھؤا جِس کا مَیں نے اپنی قَوم اِسرائیل کو وارِث کِیا مَیں اُن کو اُن کی سرزمِین سے اُکھاڑ ڈالُوں گا اور یہُودا ہ کے گھرانے کو اُن کے درمِیان سے نِکال پھینکُوں گا۔"},{"number":15,"verse":"اور اِس کے بعد کہ مَیں اُن کو اُکھاڑ ڈالُوں گا یُوں ہو گا کہ مَیں پِھر اُن پر رحم کرُوں گا اور ہر ایک کو اُس کی مِیراث میں اور ہر ایک کو اُس کی زمِین میں پِھر لاؤُں گا۔"},{"number":16,"verse":"اور یُوں ہو گا کہ اگر وہ دِل لگا کر میرے لوگوں کے طرِیقے سِیکھیں گے کہ میرے نام کی قَسم کھائیں کہ خُداوندزِندہ ہے جَیسا کہ اُنہوں نے میرے لوگوں کو سِکھایا کہ بعل کی قَسم کھائیں تو وہ میرے لوگوں میں شامِل ہو کر قائِم ہو جائیں گے۔"},{"number":17,"verse":"لیکن اگر وہ شِنوا نہ ہوں گے تو مَیں اُس قَوم کو یک لخت اُکھاڑ ڈالُوں گا اور نیست و نابُود کر دُوں گا خُداوند فرماتا ہے۔"}]}