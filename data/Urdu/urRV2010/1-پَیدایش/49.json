{"bibleAbbr":"urRV2010","bookName":"پَیدایش","bookEnglishName":"Genesis","chapterNumber":49,"verses":[{"number":1,"verse":"( یعقُوب کی آخِری باتیں) اور یعقُوب نے اپنے بیٹوں کو یہ کہہ کر بُلوایا کہ تُم سب جمع ہو جاؤ تاکہ مَیں تُم کو بتاؤں کہ آخری دِنوں میں تُم پر کیا کیا گُذرے گا۔"},{"number":2,"verse":"اَے یعقُوب کے بیٹو جمع ہو کر سُنو۔ اور اپنے باپ اِسرائیل کی طرف کان لگاؤ۔"},{"number":3,"verse":"اَے رُوبن ! تُو میرا پہلوٹھا میری قُوّت اور میری شہزوری کا پہلا پَھل ہے۔ تُو میرے رُعب کی اور میری طاقت کی شان ہے۔"},{"number":4,"verse":"تُو پانی کی طرح بے ثبات ہے اِس لِئے تُجھے فضِیلت نہیں مِلے گی۔ کیونکہ تُو اپنے باپ کے بِستر پر چڑھا ۔ تُو نے اُسے نِجس کِیا ۔ رُوبِن میرے بِچھَونے پر چڑھ گیا۔"},{"number":5,"verse":"شمعُو ن اور لاو ی تو بھائی بھائی ہیں ۔ اُن کی تلواریں ظُلم کے ہتھیار ہیں۔"},{"number":6,"verse":"اَے میری جان! اُن کے مشورہ میں شرِیک نہ ہو ۔ اَے میری بزُرگی! اُن کی مجِلس میں شامِل نہ ہو ۔ کیونکہ اُنہوں نے اپنے غضب میں ایک مَرد کو قتل کِیا ۔ اور اپنی خودرائی سے بَیلوں کی کونچیں کاٹِیں ۔"},{"number":7,"verse":"لَعنت اُن کے غضب پر کیونکہ وہ تُند تھا اور اُن کے قہر پر کیونکہ وہ سخت تھا ۔ مَیں اُنہیں یعقُوب میں الگ الگ اور اِسرائیل میں پراگندہ کر دُوں گا ۔"},{"number":8,"verse":"اَے یہُوداہ ! تیرے بھائی تیری مدح کریں گے تیرا ہاتھ تیرے دُشمنوں کی گردن پر ہو گا ۔ تیرے باپ کی اَولاد تیرے آگے سرنِگُوں ہو گی۔"},{"number":9,"verse":"یہُوداہ شیرِ بَبر کا بچّہ ہے۔ اَے میرے بیٹے! تُو شِکار مار کر چل دِیا ہے۔ وہ شیرِ بَبر بلکہ شیرنی کی طرح دَبک کر بَیٹھ گیا ۔ کَون اُسے چھیڑے؟"},{"number":10,"verse":"یہُوداہ سے سلطنت نہیں چھُوٹے گی اور نہ اُس کی نسل سے حُکومت کا عصا موقُوف ہو گا۔ جب تک شِیلو ہ نہ آئے اورقَومیں اُس کی مُطِیع ہوں گی"},{"number":11,"verse":"وہ اپنا جوان گدھا انگُور کے درخت سے اور اپنی گدھی کا بچّہ اعلےٰ درجہ کے انگُور کے درخت سے باندھا کرے گا۔ وہ اپنا لِباس مَے میں اور اپنی پوشاک آب ِانگُور میں دھویا کرے گا"},{"number":12,"verse":"اُس کی آنکھیں مَے کے سبب سے لال اور اُس کے دانت دُودھ کی وجہ سے سفید رہا کریں گے"},{"number":13,"verse":"زبُولُون سمُندر کے کنارے بسے گا اور جہازوں کے لِئے بندر کا کام دے گا ۔ اور اُس کی حد صَیدا تک پَھیلی ہو گی۔"},{"number":14,"verse":"اِشکار مضبُوط گدھا ہے جو دو بھیڑسالوں کے درمِیان بَیٹھا ہے ۔"},{"number":15,"verse":"اُس نے ایک اچھّی آرام گاہ اور خُوش نُما زمِین کو دیکھ کر اپنا کندھا بوجھ اُٹھانے کو جُھکایا اور بیگار میں غُلام کی طرح کام کرنے لگا"},{"number":16,"verse":"دان اِسرائیل کے قبِیلوں میں سے ایک کی مانِند اپنے لوگوں کا اِنصاف کرے گا ۔"},{"number":17,"verse":"دان راستے کا سانپ ہے ۔ وہ راہ گُذر کا افعی ہے جو گھوڑے کے عقب کو اَیسا ڈستا ہے کہ اُس کا سوار پچھاڑ کھا کر گِرپڑتا ہے۔"},{"number":18,"verse":"اَے خُداوند! مَیں تیری نجات کی راہ دیکھتا آیا ہُوں ۔"},{"number":19,"verse":"جد پر ایک فَوج حملہ کرے گی پر وہ اُس کے دُنبالہ پر چھاپا مارے گا۔"},{"number":20,"verse":"آشر نفِیس اناج پَیدا کِیا کرے گا اور بادشاہوں کے لائِق لذیذ اشیا مُہیّا کرے گا۔"},{"number":21,"verse":"نفتالی اَیسا ہے جَیسے چُھوٹی ہُوئی ہرنی ۔ وہ مِیٹھی مِیٹھی باتیں کرتا ہے ۔"},{"number":22,"verse":"یُوسف ایک پَھل دار پَودا ہے ۔ اَیسا پَھل دار پَودا جو پانی کے چشمہ کے پاس لگا ہُؤا ہو اور اُس کی شاخیں دِیوار پرپَھیل گئی ہوں ۔"},{"number":23,"verse":"تِیر اندازوں نے اُسے بُہت چھیڑا اور مارا اور ستایا ہے"},{"number":24,"verse":"لیکن اُس کی کمان مضبُوط رہی اور اُس کے ہاتھوں اور بازُوؤں نے یعقُوب کے قادِر کے ہاتھ سے قُوّت پائی ۔ (وہِیں سے وہ چَوپان اُٹھا ہے جو اِسرا ئیل کی چٹان ہے۔)"},{"number":25,"verse":"یہ تیرے باپ کے خُدا کا کام ہے جو تیری مدد کرے گا ۔ اُسی قادِرِمُطلق کا کام جو اُوپر سے آسمان کی برکتیں اور نِیچے سے گہرے سمُندر کی برکتیں اور چھاتیوں اور رَحِموں کی برکتیں عطا کرے گا ۔"},{"number":26,"verse":"تیرے باپ کی برکتیں میرے باپ دادا کی برکتوں سے کہِیں زِیادہ ہیں اور قدِیم پہاڑوں کی اِنتہا تک پُہنچی ہیں ۔ وہ یُوسف کے سر بلکہ اُس کے سر کی چاندی پر جو اپنے بھائِیوں سے جُدا ہُؤا نازِل ہوں گی۔"},{"number":27,"verse":"بِنیمین پھاڑنے والا بھیڑیا ہے ۔ وہ صُبح کو شِکار کھائے گا اور شام کولُوٹ کا مال بانٹے گا۔"},{"number":28,"verse":"اِسرائیل کے بارہ قبیلے یِہی ہیں اور اُن کے باپ نے جو جو باتیں کہہ کر اُن کو برکت دی وہ بھی یِہی ہیں ۔ ہر ایک کو اُس کی برکت کے مُوافِق اُس نے برکت دی۔"},{"number":29,"verse":"( یعقُوب کی وفات اور تدفین) پِھر اُس نے اُن کوحُکم کِیا اور کہا کہ مَیں اپنے لوگوں میں شامِل ہونے پر ہُوں ۔ مُجھے میرے باپ دادا کے پاس اُس مغارہ میں جو عِفرون حِتّی کے کھیت میں ہے دفن کرنا۔"},{"number":30,"verse":"یعنی اُس مغارہ میں جو مُلکِ کنعان میں مَمرے کے سامنے مَکفیلہ کے کھیت میں ہے جِسے ابرہام نے کھیت سمیت عِفرون حِتّی سے مول لیا تھا تاکہ گورِستان کے لِئے وہ اُس کی مِلکِیّت بن جائے۔"},{"number":31,"verse":"وہاں اُنہوں نے ابرہام کو اور اُس کی بیوی سارہ کو دفن کِیا ۔ وہِیں اُنہوں نے اِضحاق اور اُس کی بیوی رِبقہ کو دفن کِیا اور وہِیں مَیں نے بھی لیاہ کو دفن کِیا۔"},{"number":32,"verse":"یعنی اُسی کھیت کے مغارہ میں جو بنی حِت سے خریدا تھا۔"},{"number":33,"verse":"اور جب یعقُوب اپنے بیٹوں کو وصِیّت کر چُکا تو اُس نے اپنے پاؤں بچَھونے پر سمیٹ لِئے اور دَم چھوڑ دِیا اور اپنے لوگوں میں جا مِلا۔"}]}