{"bibleAbbr":"urRV2010","bookName":"پَیدایش","bookEnglishName":"Genesis","chapterNumber":29,"verses":[{"number":1,"verse":"( یعقُوب لابن کے گھر پُہنچتا ہے) اور یعقُوب آگے چل کر مشرِقی لوگوں کے مُلک میں پُہنچا۔"},{"number":2,"verse":"اور اُس نے دیکھا کہ مَیدان میں ایک کُنواں ہے اور کُنوئیں کے نزدِیک بھیڑ بکریوں کے تِین ریوڑ بَیٹھے ہیں کیونکہ چرواہے اِسی کُنوئیں سے ریوڑوں کو پانی پِلاتے تھے اورکُنوئیں کے مُنہ پر ایک بڑا پتھّر دھرا رہتا تھا۔"},{"number":3,"verse":"اور جب سب ریوڑ وہاں اِکٹھّے ہوتے تھے تب وہ اُس پتھّر کو کُنوئیں کے مُنہ پر سے ڈُھلکاتے اور بھیڑوں کو پانی پِلا کر اُس پتھّر کو پِھر اُسی جگہ کُنوئیں کے مُنہ پر رکھ دیتے تھے۔"},{"number":4,"verse":"تب یعقُوب نے اُن سے کہا اَے میرے بھائِیو تُم کہاں کے ہو؟ اُنہوں نے کہا ہم حاران کے ہیں۔"},{"number":5,"verse":"پِھر اُس نے پُوچھا کہ تُم نحور کے بیٹے لابن سے واقِف ہو؟ اُنہوں نے کہا ہم واقِف ہیں۔"},{"number":6,"verse":"اُس نے پُوچھا کیا وہ خیریت سے ہے؟ اُنہوں نے کہا خیریت سے ہے اور وہ دیکھ اُس کی بیٹی راخِل بھیڑ بکریوں کے ساتھ چلی آتی ہے۔"},{"number":7,"verse":"اور اُس نے کہا دیکھو ابھی تو دِن بُہت ہے اور چَوپایوں کے جمع ہونے کا وقت نہیں ۔ تُم بھیڑ بکریوں کو پانی پلا کر پِھرچرانے کو لے جاؤ۔"},{"number":8,"verse":"اُنہوں نے کہا ہم اَیسا نہیں کر سکتے جب تک کہ سب ریوڑ جمع نہ ہو جائیں ۔ تب ہم اُس پتھّر کو کُنوئیں کے مُنہ پرسے ڈُھلکاتے ہیں اور بھیڑ بکریوں کو پانی پلاتے ہیں۔"},{"number":9,"verse":"وہ اُن سے باتیں کر ہی رہا تھا کہ راخِل اپنے باپ کی بھیڑ بکریوں کے ساتھ آئی کیونکہ وہ اُن کو چرایا کرتی تھی۔"},{"number":10,"verse":"جب یعقُوب نے اپنے ماموں لابن کی بیٹی راخِل کو اور اپنے ماموں لابن کے ریوڑ کو دیکھا تو وہ نزدِیک گیا اور پتھّر کو کُنوئیں کے مُنہ پر سے ڈُھلکا کر اپنے ماموں لابن کے ریوڑ کو پانی پلایا۔"},{"number":11,"verse":"اور یعقُوب نے راخِل کو چُوما اور چِلّا چِلّاکر رویا۔"},{"number":12,"verse":"اور یعقُوب نے راخِل سے کہا کہ مَیں تیرے باپ کا رِشتہ دار اور رِبقہ کا بیٹا ہُوں ۔ تب اُس نے دَوڑ کر اپنے باپ کو خبر دی۔"},{"number":13,"verse":"لابن اپنے بھانجے کی خبر پاتے ہی اُس سے مِلنے کو دَوڑا اور اُس کو گلے لگایا اور چُوما اور اُسے اپنے گھر لایا تب اُس نے لابن کو اپنا سارا حال بتایا۔"},{"number":14,"verse":"لابن نے اُسے کہا کہ تُو واقِعی میری ہڈّی اور میرا گوشت ہے ۔ سو وہ ایک مہِینہ اُس کے ساتھ رہا۔"},{"number":15,"verse":"( یعقُوب راخِل اور لیاہ کی خاطِر لابن کی خِدمت کرتا ہے) تب لابن نے یعقُوب سے کہا چُونکہ تُو میرا رِشتہ دار ہے تو کیا اِس لِئے لازِم ہے کہ تُو میری خِدمت مُفت کرے؟ سو مُجھے بتا کہ تیری اُجرت کیا ہو گی؟۔"},{"number":16,"verse":"اور لابن کی دو بیٹِیاں تِھیں ۔ بڑی کا نام لیاہ اور چھوٹی کا نام راخِل تھا۔"},{"number":17,"verse":"لیاہ کی آنکھیں چُندھی تِھیں پر راخِل حسِین اور خُوب صُورت تھی۔"},{"number":18,"verse":"اور یعقُوب راخِل پر فریفتہ تھا ۔ سو اُس نے کہا کہ تیری چھوٹی بیٹی راخِل کی خاطِر مَیں سات برس تیری خِدمت کر دُوں گا۔"},{"number":19,"verse":"لابن نے کہا اُسے غَیر آدمی کو دینے کی جگہ تو تُجھی کو دینا بہتر ہے ۔ تُو میرے پاس رہ۔"},{"number":20,"verse":"چُنانچہ یعقُوب سات برس تک راخِل کی خاطِر خِدمت کرتا رہا پر وہ اُسے راخِل کی مُحبّت کے سبب سے چند دِنوں کے برابر معلُوم ہُوئے۔"},{"number":21,"verse":"اور یعقُوب نے لابن سے کہا کہ میری مُدّت پُوری ہو گئی ۔ سو میری بِیوی مُجھے دے تاکہ مَیں اُس کے پاس جاؤں۔"},{"number":22,"verse":"تب لابن نے اُس جگہ کے سب لوگوں کو بُلا کر جمع کِیا اور اُن کی ضِیافت کی۔"},{"number":23,"verse":"اور جب شام ہُوئی تو اپنی بیٹی لیاہ کو اُس کے پاس لے آیا اور یعقُوب اُس سے ہم آغوش ہُؤا۔"},{"number":24,"verse":"اور لابن نے اپنی لَونڈی زِلفہ اپنی بیٹی لیاہ کے ساتھ کر دی کہ اُس کی لَونڈی ہو۔"},{"number":25,"verse":"جب صُبح کو معلُوم ہُؤا کہ یہ تو لیاہ ہے تب اُس نے لابن سے کہا کہ تُو نے مُجھ سے یہ کیا کِیا؟ کیا مَیں نے جو تیری خِدمت کی وہ راخِل کی خاطِر نہ تھی؟ پِھر تُو نے کیوں مُجھے دھوکا دِیا؟۔"},{"number":26,"verse":"لابن نے کہا ہمارے مُلک میں یہ دستُور نہیں کہ پہلوٹھی سے پہلے چھوٹی کو بیاہ دیں۔"},{"number":27,"verse":"تُو اِس کا ہفتہ پُورا کر دے پِھر ہم دُوسری بھی تُجھے دے دیں گے جِس کی خاطِر تُجھے سات برس اَور میری خِدمت کرنی ہو گی۔"},{"number":28,"verse":"یعقُوب نے اَیسا ہی کِیا کہ لیاہ کا ہفتہ پُورا کِیا تب لابن نے اپنی بیٹی راخِل بھی اُسے بیاہ دی۔"},{"number":29,"verse":"اور اپنی لَونڈی بِلہا ہ اپنی بیٹی راخِل کے ساتھ کر دی کہ اُس کی لَونڈی ہو۔"},{"number":30,"verse":"سو وہ راخِل سے بھی ہم آغوش ہُؤا اور وہ لیاہ سے زیادہ راخِل کو چاہتا تھا اور سات برس اَور ساتھ رہ کر لابن کی خِدمت کی۔"},{"number":31,"verse":"( یعقُوب کی اولاد) اور جب خُداوند نے دیکھا کہ لیاہ سے نفرت کی گئی تو اُس نے اُس کا رَحِم کھولا مگر راخِل بانجھ رہی۔"},{"number":32,"verse":"اور لیاہ حامِلہ ہُوئی اور اُس کے بیٹا ہُؤا اور اُس نے اُس کا نام رُوبِن رکھّا کیونکہ اُس نے کہا کہ خُداوند نے میرا دُکھ دیکھ لِیا سو میرا شَوہر اب مُجھے پیار کرے گا۔"},{"number":33,"verse":"وہ پِھر حامِلہ ہُوئی اور اُس کے بیٹا ہُؤا ۔ تب اُس نے کہا کہ خُداوند نے سُنا کہ مُجھ سے نفرت کی گئی اِس لِئے اُس نے مُجھے یہ بھی بخشا ۔ سو اُس نے اُس کا نام شمعُو ن رکھّا۔"},{"number":34,"verse":"اور وہ پِھر حامِلہ ہُوئی اور اُس کے بیٹا ہُؤا ۔ تب اُس نے کہا کہ اب اِس بار میرے شَوہر کو مجھ سے لگن ہو گی کیونکہ اُس سے میرے تِین بیٹے ہُوئے اِس لِئے اُس کا نام لاوی رکھّا گیا۔"},{"number":35,"verse":"اور وہ پِھر حامِلہ ہُوئی اور اُس کے بیٹا ہُؤا ۔ تب اُس نے کہا کہ اب مَیں خُداوند کی سِتایش کرُوں گی اِس لِئے اُس کا نام یہُوداہ رکھّا ۔ پِھر اُس کے اَولاد ہونے میں توقُّف ہُؤا۔"}]}