{"bibleAbbr":"urGV2010","bookName":"زبور","bookEnglishName":"Psalms","chapterNumber":92,"verses":[{"number":1,"verse":"( اللہ کی ستائش کرنے کی خوشی) زبور۔ سبت کے لئے گیت۔ رب کا شکر کرنا بھلا ہے۔ اے اللہ تعالیٰ، تیرے نام کی مدح سرائی کرنا بھلا ہے۔"},{"number":2,"verse":"صبح کو تیری شفقت اور رات کو تیری وفا کا اعلان کرنا بھلا ہے،"},{"number":3,"verse":"خاص کر جب ساتھ ساتھ دس تاروں والا ساز، ستار اور سرود بجتے ہیں۔"},{"number":4,"verse":"کیونکہ اے رب، تُو نے مجھے اپنے کاموں سے خوش کیا ہے، اور تیرے ہاتھوں کے کام دیکھ کر مَیں خوشی کے نعرے لگاتا ہوں۔"},{"number":5,"verse":"اے رب، تیرے کام کتنے عظیم، تیرے خیالات کتنے گہرے ہیں۔"},{"number":6,"verse":"نادان یہ نہیں جانتا، احمق کو اِس کی سمجھ نہیں آتی۔"},{"number":7,"verse":"گو بےدین گھاس کی طرح پھوٹ نکلتے اور بدکار سب پھلتے پھولتے ہیں، لیکن آخرکار وہ ہمیشہ کے لئے ہلاک ہو جائیں گے۔"},{"number":8,"verse":"مگر تُو، اے رب، ابد تک سربلند رہے گا۔"},{"number":9,"verse":"کیونکہ تیرے دشمن، اے رب، تیرے دشمن یقیناً تباہ ہو جائیں گے، بدکار سب تتر بتر ہو جائیں گے۔"},{"number":10,"verse":"تُو نے مجھے جنگلی بَیل کی سی طاقت دے کر تازہ تیل سے مسح کیا ہے۔"},{"number":11,"verse":"میری آنکھ اپنے دشمنوں کی شکست سے اور میرے کان اُن شریروں کے انجام سے لطف اندوز ہوئے ہیں جو میرے خلاف اُٹھ کھڑے ہوئے ہیں۔"},{"number":12,"verse":"راست باز کھجور کے درخت کی طرح پھلے پھولے گا، وہ لبنان کے دیودار کے درخت کی طرح بڑھے گا۔"},{"number":13,"verse":"جو پودے رب کی سکونت گاہ میں لگائے گئے ہیں وہ ہمارے خدا کی بارگاہوں میں پھلیں پھولیں گے۔"},{"number":14,"verse":"وہ بُڑھاپے میں بھی پھل لائیں گے اور تر و تازہ اور ہرے بھرے رہیں گے۔"},{"number":15,"verse":"اُس وقت بھی وہ اعلان کریں گے، ”رب راست ہے۔ وہ میری چٹان ہے، اور اُس میں ناراستی نہیں ہوتی۔“"}]}