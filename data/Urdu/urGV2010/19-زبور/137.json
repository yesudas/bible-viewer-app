{"bibleAbbr":"urGV2010","bookName":"زبور","bookEnglishName":"Psalms","chapterNumber":137,"verses":[{"number":1,"verse":"( بابل میں جلاوطنوں کی آہ و زاری) جب صیون کی یاد آئی تو ہم بابل کی نہروں کے کنارے ہی بیٹھ کر رو پڑے۔"},{"number":2,"verse":"ہم نے وہاں کے سفیدہ کے درختوں سے اپنے سرود لٹکا دیئے،"},{"number":3,"verse":"کیونکہ جنہوں نے ہمیں گرفتار کیا تھا اُنہوں نے ہمیں وہاں گیت گانے کو کہا، اور جو ہمارا مذاق اُڑاتے ہیں اُنہوں نے خوشی کا مطالبہ کیا، ”ہمیں صیون کا کوئی گیت سناؤ!“"},{"number":4,"verse":"لیکن ہم اجنبی ملک میں کس طرح رب کا گیت گائیں؟"},{"number":5,"verse":"اے یروشلم، اگر مَیں تجھے بھول جاؤں تو میرا دہنا ہاتھ سوکھ جائے۔"},{"number":6,"verse":"اگر مَیں تجھے یاد نہ کروں اور یروشلم کو اپنی عظیم ترین خوشی سے زیادہ قیمتی نہ سمجھوں تو میری زبان تالو سے چپک جائے۔"},{"number":7,"verse":"اے رب، وہ کچھ یاد کر جو ادومیوں نے اُس دن کیا جب یروشلم دشمن کے قبضے میں آیا۔ اُس وقت وہ بولے، ”اُسے ڈھا دو! بنیادوں تک اُسے گرا دو!“"},{"number":8,"verse":"اے بابل بیٹی جو تباہ کرنے پر تُلی ہوئی ہے، مبارک ہے وہ جو تجھے اُس کا بدلہ دے جو تُو نے ہمارے ساتھ کیا ہے۔"},{"number":9,"verse":"مبارک ہے وہ جو تیرے بچوں کو پکڑ کر پتھر پر پٹخ دے۔"}]}