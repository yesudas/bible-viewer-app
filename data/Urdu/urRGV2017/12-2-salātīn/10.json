{"bibleAbbr":"urRGV2017","bookName":"2-salātīn","bookEnglishName":"2 Kings","chapterNumber":10,"verses":[{"number":1,"verse":"( yāhū aḳhiyab kī aulād ko halāk kartā hai) sāmariyya meṅ aḳhiyab ke 70 beṭe the. ab yāhū ne ḳhat likh kar sāmariyya bhej die. yazrael ke afsaroṅ, shahr ke buzurgoṅ aur aḳhiyab ke beṭoṅ ke sarparastoṅ ko yih ḳhat mil gae. aur un meṅ zail kī ḳhabar likhī thī,"},{"number":2,"verse":"“āp ke mālik ke beṭe āp ke pās haiṅ. āp qilāband shahr meṅ rahte haiṅ, aur āp ke pās hathiyār, rath aur ghoṛe bhī haiṅ. is lie maiṅ āp ko chaileṅj detā hūṅ ki yih ḳhat paṛhte hī"},{"number":3,"verse":"apne mālik ke sab se achchhe aur lāiq beṭe ko chun kar use us ke bāp ke taḳht par biṭhā deṅ. phir apne mālik ke ḳhāndān ke lie laṛeṅ!”"},{"number":4,"verse":"lekin sāmariyya ke buzurg behad saham gae aur āpas meṅ kahne lage, “agar do bādshāh us kā muqābalā na kar sake to ham kyā kar sakte haiṅ?”"},{"number":5,"verse":"is lie mahal ke inchārj, sāmariyya par muqarrar afsar, shahr ke buzurgoṅ aur aḳhiyab ke beṭoṅ ke sarparastoṅ ne yāhū ko paiġhām bhejā, “ham āp ke ḳhādim haiṅ aur jo kuchh āp kaheṅge ham karne ke lie tayyār haiṅ. ham kisī ko bādshāh muqarrar nahīṅ kareṅge. jo kuchh āp munāsib samajhte haiṅ wuh kareṅ.”"},{"number":6,"verse":"yih paṛh kar yāhū ne ek aur ḳhat likh kar sāmariyya bhejā. us meṅ likhā thā, “agar āp wāqaī mere sāth haiṅ aur mere tābe rahnā chāhte haiṅ to apne mālik ke beṭoṅ ke saroṅ ko kāṭ kar kal is waqt tak yazrael meṅ mere pās le āeṅ.” kyūṅki aḳhiyab ke 70 beṭe sāmariyya ke baṛoṅ ke pās rah kar parwarish pā rahe the."},{"number":7,"verse":"jab ḳhat un ke pās pahuṅch gayā to in ādmiyoṅ ne 70 ke 70 shahzādoṅ ko zabah kar diyā aur un ke saroṅ ko ṭokroṅ meṅ rakh kar yazrael meṅ yāhū ke pās bhej diyā."},{"number":8,"verse":"ek qāsid ne yāhū ke pās ā kar ittilā dī, “wuh bādshāh ke beṭoṅ ke sar le kar āe haiṅ.” tab yāhū ne hukm diyā, “shahr ke darwāze par un ke do ḍher lagā do aur unheṅ subh tak wahīṅ rahne do.”"},{"number":9,"verse":"agle din yāhū subh ke waqt niklā aur darwāze ke pās khaṛe ho kar logoṅ se muḳhātib huā, “yūrām kī maut ke nāte se āp be'ilzām haiṅ. maiṅ hī ne apne mālik ke ḳhilāf mansūbe bāndh kar use mār ḍālā. lekin kis ne in tamām beṭoṅ kā sar qalam kar diyā?"},{"number":10,"verse":"chunāṅche āj jān leṅ ki jo kuchh bhī rab ne aḳhiyab aur us ke ḳhāndān ke bāre meṅ farmāyā hai wuh pūrā ho jāegā. jis kā elān rab ne apne ḳhādim ilyās kī mārifat kiyā hai wuh us ne kar liyā hai.”"},{"number":11,"verse":"is ke bād yāhū ne yazrael meṅ rahne wāle aḳhiyab ke bāqī tamām rishtedāroṅ, baṛe afsaroṅ, qarībī dostoṅ aur pujāriyoṅ ko halāk kar diyā. ek bhī na bachā."},{"number":12,"verse":"phir wuh sāmariyya ke lie rawānā huā. rāste meṅ jab bait-iqad-roīm ke qarīb pahuṅch gayā"},{"number":13,"verse":"to us kī mulāqāt yahūdāh ke bādshāh aḳhaziyāh ke chand ek rishtedāroṅ se huī. yāhū ne pūchhā, “āp kaun haiṅ?” unhoṅ ne jawāb diyā, “ham aḳhaziyāh ke rishtedār haiṅ aur sāmariyya kā safar kar rahe haiṅ. wahāṅ ham bādshāh aur malikā ke beṭoṅ se milnā chāhte haiṅ.”"},{"number":14,"verse":"tab yāhū ne hukm diyā, “unheṅ zindā pakaṛo!” unhoṅ ne unheṅ zindā pakaṛ kar bait-iqad ke hauz ke pās mār ḍālā. 42 ādmiyoṅ meṅ se ek bhī na bachā."},{"number":15,"verse":"us jagah ko chhoṛ kar yāhū āge niklā. chalte chalte us kī mulāqāt yūnadab bin raikāb se huī jo us se milne ā rahā thā. yāhū ne salām karke kahā, “kyā āp kā dil mere bāre meṅ muḳhlis hai jaisā ki merā dil āp ke bāre meṅ hai?” yūnadab ne jawāb diyā, “jī hāṅ.” yāhū bolā, “agar aisā hai, to mere sāth hāth milāeṅ.” yūnadab ne us ke sāth hāth milāyā to yāhū ne use apne rath par sawār hone diyā."},{"number":16,"verse":"phir yāhū ne kahā, “āeṅ mere sāth aur merī rab ke lie jidd-o-jahd dekheṅ.” chunāṅche yūnadab yāhū ke sāth sāmariyya chalā gayā."},{"number":17,"verse":"sāmariyya pahuṅch kar yāhū ne aḳhiyab ke ḳhāndān ke jitne afrād ab tak bach gae the halāk kar die. jis tarah rab ne ilyās ko farmāyā thā usī tarah aḳhiyab kā pūrā gharānā miṭ gayā."},{"number":18,"verse":"( yāhū bāl ke tamām pujāriyoṅ ko qatl kartā hai) is ke bād yāhū ne tamām logoṅ ko jamā karke elān kiyā, “aḳhiyab ne bāl dewatā kī parastish thoṛī kī hai. maiṅ kahīṅ zyādā us kī pūjā karūṅga!"},{"number":19,"verse":"ab jā kar bāl ke tamām nabiyoṅ, ḳhidmatguzāroṅ aur pujāriyoṅ ko bulā lāeṅ. ḳhayāl kareṅ ki ek bhī dūr na rahe, kyūṅki maiṅ bāl ko baṛī qurbānī pesh karūṅga. jo bhī āne se inkār kare use sazā-e-maut dī jāegī.” is tarah yāhū ne bāl ke ḳhidmatguzāroṅ ke lie jāl bichhā diyā tāki wuh us meṅ phaṅs kar halāk ho jāeṅ."},{"number":20,"verse":"us ne pūre isrāīl meṅ qāsid bhej kar elān kiyā, “bāl dewatā ke lie muqaddas īd manāeṅ!” chunāṅche bāl ke tamām pujārī āe, aur ek bhī ijtimā se dūr na rahā. itne jamā hue ki bāl kā mandir ek sire se dūsre sire tak bhar gayā."},{"number":22,"verse":"yāhū ne īd ke kapṛoṅ ke inchārj ko hukm diyā, “bāl ke tamām pujāriyoṅ ko īd ke libās de denā.” chunāṅche sab ko libās die gae."},{"number":23,"verse":"phir yāhū aur yūnadab bin raikāb bāl ke mandir meṅ dāḳhil hue, aur yāhū ne bāl ke ḳhidmatguzāroṅ se kahā, “dhyān deṅ ki yahāṅ āp ke sāth rab kā koī ḳhādim maujūd na ho. sirf bāl ke pujārī hone chāhieṅ.”"},{"number":24,"verse":"donoṅ ādmī sāmne gae tāki zabah kī aur bhasm hone wālī qurbāniyāṅ pesh kareṅ. itne meṅ yāhū ke 80 ādmī bāhar mandir ke irdgird khaṛe ho gae. yāhū ne unheṅ hukm de kar kahā thā, “ḳhabardār! jo pūjā karne wāloṅ meṅ se kisī ko bachne de use sazā-e-maut dī jāegī.”"},{"number":25,"verse":"jūṅ hī yāhū bhasm hone wālī qurbānī ko chaṛhāne se fāriġh huā to us ne apne muhāfizoṅ aur afsaroṅ ko hukm diyā, “andar jā kar sab ko mār denā. ek bhī bachne na pāe.” wuh dāḳhil hue aur apnī talwāroṅ ko khaiṅch kar sab ko mār ḍālā. lāshoṅ ko unhoṅ ne bāhar phaiṅk diyā. phir wuh mandir ke sab se andar wāle kamre meṅ gae"},{"number":26,"verse":"jahāṅ but thā. use unhoṅ ne nikāl kar jalā diyā"},{"number":27,"verse":"aur bāl kā satūn bhī ṭukṛe ṭukṛe kar diyā. bāl kā pūrā mandir ḍhā diyā gayā, aur wuh jagah bait-ul-ḳhalā ban gaī. āj tak wuh is ke lie istemāl hotā hai."},{"number":28,"verse":"( yāhū kī hukūmat) is tarah yāhū ne isrāīl meṅ bāl dewatā kī pūjā ḳhatm kar dī."},{"number":29,"verse":"to bhī wuh yarubiām bin nabāt ke un gunāhoṅ se bāz na āyā jo karne par yarubiām ne isrāīl ko uksāyā thā. bait-el aur dān meṅ qāim sone ke bachhṛoṅ kī pūjā ḳhatm na huī."},{"number":30,"verse":"ek din rab ne yāhū se kahā, “jo kuchh mujhe pasand hai use tū ne achchhī tarah saranjām diyā hai, kyūṅki tū ne aḳhiyab ke gharāne ke sāth sab kuchh kiyā hai jo merī marzī thī. is wajah se terī aulād chauthī pusht tak isrāīl par hukūmat kartī rahegī.”"},{"number":31,"verse":"lekin yāhū ne pūre dil se rab isrāīl ke ḳhudā kī sharīat ke mutābiq zindagī na guzārī. wuh un gunāhoṅ se bāz āne ke lie tayyār nahīṅ thā jo karne par yarubiām ne isrāīl ko uksāyā thā."},{"number":32,"verse":"yāhū kī hukūmat ke daurān rab isrāīl kā ilāqā chhoṭā karne lagā. shām ke bādshāh hazāel ne isrāīl ke us pūre ilāqe par qabzā kar liyā"},{"number":33,"verse":"jo daryā-e-yardan ke mashriq meṅ thā. jad, rūbin aur manassī kā ilāqā jiliād basan se le kar daryā-e-arnon par wāqe aroīr tak shām ke bādshāh ke hāth meṅ ā gayā."},{"number":34,"verse":"bāqī jo kuchh yāhū kī hukūmat ke daurān huā, jo us ne kiyā aur jo kāmyābiyāṅ use hāsil huīṅ wuh ‘shāhān-e-isrāīl kī tārīḳh’ kī kitāb meṅ bayān kiyā gayā hai."},{"number":35,"verse":"wuh 28 sāl sāmariyya meṅ bādshāh rahā. wahāṅ wuh dafn bhī huā. jab wuh mar kar apne bāpdādā se jā milā to us kā beṭā yahūāḳhaz taḳhtnashīn huā."}]}