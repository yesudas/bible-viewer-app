{"bibleAbbr":"urRGV2017","bookName":"zabūr","bookEnglishName":"Psalms","chapterNumber":107,"verses":[{"number":1,"verse":"( pāṅchwīṅ kitāb 107-15) ( najātyāftā kī shukrguzārī) rab kā shukr karo, kyūṅki wuh bhalā hai, aur us kī shafqat abadī hai."},{"number":2,"verse":"rab ke najātyāftā jin ko us ne iwazānā de kar dushman ke qabze se chhuṛāyā hai sab yih kaheṅ."},{"number":3,"verse":"us ne unheṅ mashriq se maġhrib tak aur shimāl se junūb tak dīgar mamālik se ikaṭṭhā kiyā hai."},{"number":4,"verse":"bāz registān meṅ sahīh rāstā bhūl kar wīrān rāste par māre māre phire, aur kahīṅ bhī ābādī na milī."},{"number":5,"verse":"bhūk aur pyās ke māre un kī jān niḍhāl ho gaī."},{"number":6,"verse":"tab unhoṅ ne apnī musībat meṅ rab ko pukārā, aur us ne unheṅ un kī tamām pareshāniyoṅ se chhuṭkārā diyā."},{"number":7,"verse":"us ne unheṅ sahīh rāh par lā kar aisī ābādī tak pahuṅchāyā jahāṅ rah sakte the."},{"number":8,"verse":"wuh rab kā shukr kareṅ ki us ne apnī shafqat aur apne mojize insān par zāhir kie haiṅ."},{"number":9,"verse":"kyūṅki wuh pyāsī jān ko āsūdā kartā aur bhūkī jān ko kasrat kī achchhī chīzoṅ se ser kartā hai."},{"number":10,"verse":"dūsre zanjīroṅ aur musībat meṅ jakaṛe hue andhere aur gahrī tārīkī meṅ baste the,"},{"number":11,"verse":"kyūṅki wuh allāh ke farmānoṅ se sarkash hue the, unhoṅ ne allāh t'ālā kā faislā haqīr jānā thā."},{"number":12,"verse":"is lie allāh ne un ke dil ko taqlīf meṅ mubtalā karke past kar diyā. jab wuh ṭhokar khā kar gir gae aur madad karne wālā koī na rahā thā"},{"number":13,"verse":"to unhoṅ ne apnī musībat meṅ rab ko pukārā, aur us ne unheṅ un kī tamām pareshāniyoṅ se chhuṭkārā diyā."},{"number":14,"verse":"wuh unheṅ andhere aur gahrī tārīkī se nikāl lāyā aur un kī zanjīreṅ toṛ ḍālīṅ."},{"number":15,"verse":"wuh rab kā shukr kareṅ ki us ne apnī shafqat aur apne mojize insān par zāhir kie haiṅ."},{"number":16,"verse":"kyūṅki us ne pītal ke darwāze toṛ ḍāle, lohe ke kunḍe ṭukṛe ṭukṛe kar die haiṅ."},{"number":17,"verse":"kuchh log ahmaq the, wuh apne sarkash chāl-chalan aur gunāhoṅ ke bāis pareshāniyoṅ meṅ mubtalā hue."},{"number":18,"verse":"unheṅ har ḳhurāk se ghin āne lagī, aur wuh maut ke darwāzoṅ ke qarīb pahuṅche."},{"number":19,"verse":"tab unhoṅ ne apnī musībat meṅ rab ko pukārā, aur us ne unheṅ un kī tamām pareshāniyoṅ se chhuṭkārā diyā."},{"number":20,"verse":"us ne apnā kalām bhej kar unheṅ shifā dī aur unheṅ maut ke gaṛhe se bachāyā."},{"number":21,"verse":"wuh rab kā shukr kareṅ ki us ne apnī shafqat aur mojize insān par zāhir kie haiṅ."},{"number":22,"verse":"wuh shukrguzārī kī qurbāniyāṅ pesh kareṅ aur ḳhushī ke nāre lagā kar us ke kāmoṅ kā charchā kareṅ."},{"number":23,"verse":"bāz bahrī jahāz meṅ baiṭh gae aur tijārat ke silsile meṅ samundar par safar karte karte dūrdarāz ilāqoṅ tak pahuṅche."},{"number":24,"verse":"unhoṅ ne rab ke azīm kām aur samundar kī gahrāiyoṅ meṅ us ke mojize dekhe haiṅ."},{"number":25,"verse":"kyūṅki rab ne hukm diyā to āṅdhī chalī jo samundar kī maujeṅ bulandiyoṅ par lāī."},{"number":26,"verse":"wuh āsmān tak chaṛhīṅ aur gahrāiyoṅ tak utrīṅ. pareshānī ke bāis mallāhoṅ kī himmat jawāb de gaī."},{"number":27,"verse":"wuh sharāb meṅ dhut ādmī kī tarah laṛkhaṛāte aur ḍagmagāte rahe. un kī tamām hikmat nākām sābit huī."},{"number":28,"verse":"tab unhoṅ ne apnī musībat meṅ rab ko pukārā, aur us ne unheṅ tamām pareshāniyoṅ se chhuṭkārā diyā."},{"number":29,"verse":"us ne samundar ko thamā diyā aur ḳhāmoshī phail gaī, lahreṅ sākit ho gaīṅ."},{"number":30,"verse":"musāfir pursukūn hālāt dekh kar ḳhush hue, aur allāh ne unheṅ manzil-e-maqsūd tak pahuṅchāyā."},{"number":31,"verse":"wuh rab kā shukr kareṅ ki us ne apnī shafqat aur apne mojize insān par zāhir kie haiṅ."},{"number":32,"verse":"wuh qaum kī jamā'at meṅ us kī tāzīm kareṅ, buzurgoṅ kī majlis meṅ us kī hamd kareṅ."},{"number":33,"verse":"kaī jaghoṅ par wuh daryāoṅ ko registān meṅ aur chashmoṅ ko pyāsī zamīn meṅ badal detā hai."},{"number":34,"verse":"bāshindoṅ kī burāī dekh kar wuh zarḳhez zamīn ko kallar ke bayābān meṅ badal detā hai."},{"number":35,"verse":"dūsrī jaghoṅ par wuh registān ko jhīl meṅ aur pyāsī zamīn ko chashmoṅ meṅ badal detā hai."},{"number":36,"verse":"wahāṅ wuh bhūkoṅ ko basā detā hai tāki ābādiyāṅ qāim kareṅ."},{"number":37,"verse":"tab wuh khet aur angūr ke bāġh lagāte haiṅ jo ḳhūb phal lāte haiṅ."},{"number":38,"verse":"allāh unheṅ barkat detā hai to un kī tādād bahut baṛh jātī hai. wuh un ke rewaṛoṅ ko bhī kam hone nahīṅ detā."},{"number":39,"verse":"jab kabhī un kī tādād kam ho jātī aur wuh musībat aur dukh ke bojh tale ḳhāk meṅ dab jāte haiṅ"},{"number":40,"verse":"to wuh shurafā par apnī hiqārat unḍel detā aur unheṅ registān meṅ bhagā kar sahīh rāste se dūr phirne detā hai."},{"number":41,"verse":"lekin muhtāj ko wuh musībat kī daldal se nikāl kar sarfarāz kartā aur us ke ḳhāndānoṅ ko bheṛ-bakriyoṅ kī tarah baṛhā detā hai."},{"number":42,"verse":"sīdhī rāh par chalne wāle yih dekh kar ḳhush hoṅge, lekin be'insāf kā muṅh band kiyā jāegā."},{"number":43,"verse":"kaun dānishmand hai? wuh is par dhyān de, wuh rab kī mehrbāniyoṅ par ġhaur kare."}]}