{"bibleAbbr":"urRGV2017","bookName":"zabūr","bookEnglishName":"Psalms","chapterNumber":118,"verses":[{"number":1,"verse":"( allāh kī madad par shukrguzārī) rab kā shukr karo, kyūṅki wuh bhalā hai, aur us kī shafqat abadī hai."},{"number":2,"verse":"isrāīl kahe, “us kī shafqat abadī hai.”"},{"number":3,"verse":"hārūn kā gharānā kahe, “us kī shafqat abadī hai.”"},{"number":4,"verse":"rab kā ḳhauf mānane wāle kaheṅ, “us kī shafqat abadī hai.”"},{"number":5,"verse":"musībat meṅ maiṅ ne rab ko pukārā to rab ne merī sun kar mere pāoṅ ko khule maidān meṅ qāim kar diyā hai."},{"number":6,"verse":"rab mere haq meṅ hai, is lie maiṅ nahīṅ ḍarūṅga. insān merā kyā bigāṛ saktā hai?"},{"number":7,"verse":"rab mere haq meṅ hai aur merā sahārā hai, is lie maiṅ un kī shikast dekh kar ḳhush hūṅgā jo mujh se nafrat karte haiṅ."},{"number":8,"verse":"rab meṅ panāh lenā insān par etimād karne se kahīṅ behtar hai."},{"number":9,"verse":"rab meṅ panāh lenā shurafā par etimād karne se kahīṅ behtar hai."},{"number":10,"verse":"tamām aqwām ne mujhe gher liyā, lekin maiṅ ne allāh kā nām le kar unheṅ bhagā diyā."},{"number":11,"verse":"unhoṅ ne mujhe gher liyā, hāṅ chāroṅ taraf se gher liyā, lekin maiṅ ne allāh kā nām le kar unheṅ bhagā diyā."},{"number":12,"verse":"wuh shahd kī makkhiyoṅ kī tarah chāroṅ taraf se mujh par hamlā-āwar hue, lekin kāṅṭedār jhāṛiyoṅ kī āg kī tarah jald hī bujh gae. maiṅ ne rab kā nām le kar unheṅ bhagā diyā."},{"number":13,"verse":"dushman ne mujhe dhakkā de kar girāne kī koshish kī, lekin rab ne merī madad kī."},{"number":14,"verse":"rab merī quwwat aur merā gīt hai, wuh merī najāt ban gayā hai."},{"number":15,"verse":"ḳhushī aur fath ke nāre rāstbāzoṅ ke ḳhaimoṅ meṅ gūṅjte haiṅ, “rab kā dahnā hāth zabardast kām kartā hai!"},{"number":16,"verse":"rab kā dahnā hāth sarfarāz kartā hai, rab kā dahnā hāth zabardast kām kartā hai!”"},{"number":17,"verse":"maiṅ nahīṅ marūṅga balki zindā rah kar rab ke kām bayān karūṅga."},{"number":18,"verse":"go rab ne merī saḳht tādīb kī hai, us ne mujhe maut ke hawāle nahīṅ kiyā."},{"number":19,"verse":"rāstī ke darwāze mere lie khol do tāki maiṅ un meṅ dāḳhil ho kar rab kā shukr karūṅ."},{"number":20,"verse":"yih rab kā darwāzā hai, isī meṅ rāstbāz dāḳhil hote haiṅ."},{"number":21,"verse":"maiṅ terā shukr kartā hūṅ, kyūṅki tū ne merī sun kar mujhe bachāyā hai."},{"number":22,"verse":"jis patthar ko makān banāne wāloṅ ne radd kiyā wuh kone kā bunyādī patthar ban gayā."},{"number":23,"verse":"yih rab ne kiyā aur deḳhne meṅ kitnā hairatangez hai."},{"number":24,"verse":"isī din rab ne apnī qudrat dikhāī hai. āo, ham shādiyānā bajā kar us kī ḳhushī manāeṅ."},{"number":25,"verse":"ai rab, mehrbānī karke hameṅ bachā! ai rab, mehrbānī karke kāmyābī atā farmā!"},{"number":26,"verse":"mubārak hai wuh jo rab ke nām se ātā hai. rab kī sukūnatgāh se ham tumheṅ barkat dete haiṅ."},{"number":27,"verse":"rab hī ḳhudā hai, aur us ne hameṅ raushnī baḳhshī hai. āo, īd kī qurbānī rassiyoṅ se qurbāngāh ke sīṅgoṅ ke sāth bāndho."},{"number":28,"verse":"tū merā ḳhudā hai, aur maiṅ terā shukr kartā hūṅ. ai mere ḳhudā, maiṅ terī tāzīm kartā hūṅ."},{"number":29,"verse":"rab kī satāish karo, kyūṅki wuh bhalā hai aur us kī shafqat abadī hai."}]}