{"bibleAbbr":"urRGV2017","bookName":"zabūr","bookEnglishName":"Psalms","chapterNumber":97,"verses":[{"number":1,"verse":"( allāh kī saltanat par ḳhushī) rab bādshāh hai! zamīn jashn manāe, sāhilī ilāqe dūr dūr tak ḳhush hoṅ."},{"number":2,"verse":"wuh bādaloṅ aur gahre andhere se ghirā rahtā hai, rāstī aur insāf us ke taḳht kī bunyād haiṅ."},{"number":3,"verse":"āg us ke āge āge bhaṛak kar chāroṅ taraf us ke dushmanoṅ ko bhasm kar detī hai."},{"number":4,"verse":"us kī kaṛaktī bijliyoṅ ne duniyā ko raushan kar diyā to zamīn yih dekh kar pech-o-tāb khāne lagī."},{"number":5,"verse":"rab ke āge āge, hāṅ pūrī duniyā ke mālik ke āge āge pahāṛ mom kī tarah pighal gae."},{"number":6,"verse":"āsmānoṅ ne us kī rāstī kā elān kiyā, aur tamām qaumoṅ ne us kā jalāl dekhā."},{"number":7,"verse":"tamām butparast, hāṅ sab jo butoṅ par faḳhr karte haiṅ sharmindā hoṅ. ai tamām mābūdo, use sijdā karo!"},{"number":8,"verse":"koh-e-siyyūn sun kar ḳhush huā. ai rab, tere faisloṅ ke bāis yahūdāh kī beṭiyāṅ ( ek aur mumkinā tarjumā: yahūdāh kī ābādiyāṅ.) bāġh bāġh huīṅ."},{"number":9,"verse":"kyūṅki tū ai rab, pūrī duniyā par sab se ālā hai, tū tamām mābūdoṅ se sarbuland hai."},{"number":10,"verse":"tum jo rab se muhabbat rakhte ho, burāī se nafrat karo! rab apne īmāndāroṅ kī jān ko mahfūz rakhtā hai, wuh unheṅ bedīnoṅ ke qabze se chhuṛātā hai."},{"number":11,"verse":"rāstbāz ke lie nūr kā aur dil ke diyānatdāroṅ ke lie shādmānī kā bīj boyā gayā hai."},{"number":12,"verse":"ai rāstbāzo, rab se ḳhush ho, us ke muqaddas nām kī satāish karo."}]}