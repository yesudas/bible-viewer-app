{"bibleAbbr":"urRGV2017","bookName":"zabūr","bookEnglishName":"Psalms","chapterNumber":74,"verses":[{"number":1,"verse":"( rab ke ghar kī behurmatī par afsos) āsaf kā zabūr. hikmat kā gīt. ai allāh, tū ne hameṅ hameshā ke lie kyūṅ radd kiyā hai? apnī charāgāh kī bheṛoṅ par terā qahr kyūṅ bhaṛaktā rahtā hai?"},{"number":2,"verse":"apnī jamā'at ko yād kar jise tū ne qadīm zamāne meṅ ḳharīdā aur iwazānā de kar chhuṛāyā tāki terī mīrās kā qabīlā ho. koh-e-siyyūn ko yād kar jis par tū sukūnatpazīr rahā hai."},{"number":3,"verse":"apne qadam in dāimī khanḍarāt kī taraf baṛhā. dushman ne maqdis meṅ sab kuchh tabāh kar diyā hai."},{"number":4,"verse":"tere muḳhālifoṅ ne garajte hue terī jalsāgāh meṅ apne nishān gāṛ die haiṅ."},{"number":5,"verse":"unhoṅ ne gunjān jangal meṅ lakkaṛhāroṅ kī tarah apne kulhāṛe chalāe,"},{"number":6,"verse":"apne kulhāṛoṅ aur kudāloṅ se us kī tamām kandākārī ko ṭukṛe ṭukṛe kar diyā hai."},{"number":7,"verse":"unhoṅ ne tere maqdis ko bhasm kar diyā, farsh tak tere nām kī sukūnatgāh kī behurmatī kī hai."},{"number":8,"verse":"apne dil meṅ wuh bole, “āo, ham un sab ko ḳhāk meṅ milāeṅ!” unhoṅ ne mulk meṅ allāh kī har ibādatgāh nazar-e-ātish kar dī hai."},{"number":9,"verse":"ab ham par koī ilāhī nishān zāhir nahīṅ hotā. na koī nabī hamāre pās rah gayā, na koī aur maujūd hai jo jāntā ho ki aise hālāt kab tak raheṅge."},{"number":10,"verse":"ai allāh, harīf kab tak lān-tān karegā, dushman kab tak tere nām kī takfīr karegā?"},{"number":11,"verse":"tū apnā hāth kyūṅ haṭātā, apnā dahnā hāth dūr kyūṅ rakhtā hai? use apnī chādar se nikāl kar unheṅ tabāh kar de!"},{"number":12,"verse":"allāh qadīm zamāne se merā bādshāh hai, wuhī duniyā meṅ najātbaḳhsh kām anjām detā hai."},{"number":13,"verse":"tū hī ne apnī qudrat se samundar ko chīr kar pānī meṅ azhdahāoṅ ke saroṅ ko toṛ ḍālā."},{"number":14,"verse":"tū hī ne liwiyātān ke saroṅ ko chūr chūr karke use janglī jānwaroṅ ko khilā diyā."},{"number":15,"verse":"ek jagah tū ne chashme aur nadiyāṅ phūṭne dīṅ, dūsrī jagah kabhī na sūkhne wāle daryā sūkhne die."},{"number":16,"verse":"din bhī terā hai, rāt bhī terī hī hai. chāṅd aur sūraj tere hī hāth se qāim hue."},{"number":17,"verse":"tū hī ne zamīn kī hudūd muqarrar kīṅ, tū hī ne garmiyoṅ aur sardiyoṅ ke mausam banāe."},{"number":18,"verse":"ai rab, dushman kī lān-tān yād kar. ḳhayāl kar ki ahmaq qaum tere nām par kufr baktī hai."},{"number":19,"verse":"apne kabūtar kī jān ko wahshī jānwaroṅ ke hawāle na kar, hameshā tak apne musībatzadoṅ kī zindagī ko na bhūl."},{"number":20,"verse":"apne ahd kā lihāz kar, kyūṅki mulk ke tārīk kone zulm ke maidānoṅ se bhar gae haiṅ."},{"number":21,"verse":"hone na de ki mazlūmoṅ ko sharmindā ho kar pīchhe haṭnā paṛe balki baḳhsh de ki musībatzadā aur ġharīb tere nām par faḳhr kar sakeṅ."},{"number":22,"verse":"ai allāh, uṭh kar adālat meṅ apne muāmale kā difā kar. yād rahe ki ahmaq din bhar tujhe lān-tān kartā hai."},{"number":23,"verse":"apne dushmanoṅ ke nāre na bhūl balki apne muḳhālifoṅ kā musalsal baṛhtā huā shor-sharābā yād kar."}]}