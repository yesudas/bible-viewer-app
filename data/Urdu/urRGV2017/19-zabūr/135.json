{"bibleAbbr":"urRGV2017","bookName":"zabūr","bookEnglishName":"Psalms","chapterNumber":135,"verses":[{"number":1,"verse":"( allāh kī parastish) rab kī hamd ho! rab ke nām kī satāish karo! us kī tamjīd karo, ai rab ke tamām ḳhādimo,"},{"number":2,"verse":"jo rab ke ghar meṅ, hamāre ḳhudā kī bārgāhoṅ meṅ khaṛe ho."},{"number":3,"verse":"rab kī hamd karo, kyūṅki rab bhalā hai. us ke nām kī madahsarāī karo, kyūṅki wuh pyārā hai."},{"number":4,"verse":"kyūṅki rab ne yāqūb ko apne lie chun liyā, isrāīl ko apnī milkiyat banā liyā hai."},{"number":5,"verse":"hāṅ, maiṅ ne jān liyā hai ki rab azīm hai, ki hamārā rab dīgar tamām mābūdoṅ se zyādā azīm hai."},{"number":6,"verse":"rab jo jī chāhe kartā hai, ḳhwāh āsmān par ho yā zamīn par, ḳhwāh samundaroṅ meṅ ho yā gahrāiyoṅ meṅ kahīṅ bhī ho."},{"number":7,"verse":"wuh zamīn kī intihā se bādal chaṛhnī detā aur bijlī bārish ke lie paidā kartā hai, wuh hawā apne godāmoṅ se nikāl lātā hai."},{"number":8,"verse":"misr meṅ us ne insān-o-haiwān ke tamām pahlauṭhoṅ ko mār ḍālā."},{"number":9,"verse":"ai misr, us ne apne ilāhī nishān aur mojizāt tere darmiyān hī kie. tab fir'aun aur us ke tamām mulāzim un kā nishānā ban gae."},{"number":10,"verse":"us ne muta'addid qaumoṅ ko shikast de kar tāqatwar bādshāhoṅ ko maut ke ghāṭ utār diyā."},{"number":11,"verse":"amoriyoṅ kā bādshāh sīhon, basan kā bādshāh oj aur mulk-e-kan'ān kī tamām saltanateṅ na rahīṅ."},{"number":12,"verse":"us ne un kā mulk isrāīl ko de kar farmāyā ki āindā yih merī qaum kī maurūsī milkiyat hogā."},{"number":13,"verse":"ai rab, terā nām abadī hai. ai rab, tujhe pusht-dar-pusht yād kiyā jāegā."},{"number":14,"verse":"kyūṅki rab apnī qaum kā insāf karke apne ḳhādimoṅ par tars khāegā."},{"number":15,"verse":"dīgar qaumoṅ ke but sone-chāṅdī ke haiṅ, insān ke hāth ne unheṅ banāyā."},{"number":16,"verse":"un ke muṅh haiṅ lekin wuh bol nahīṅ sakte, un kī āṅkheṅ haiṅ lekin wuh dekh nahīṅ sakte."},{"number":17,"verse":"un ke kān haiṅ lekin wuh sun nahīṅ sakte, un ke muṅh meṅ sāṅs hī nahīṅ hotī."},{"number":18,"verse":"jo but banāte haiṅ wuh un kī mānind ho jāeṅ, jo un par bharosā rakhte haiṅ wuh un jaise behiss-o-harkat ho jāeṅ."},{"number":19,"verse":"ai isrāīl ke gharāne, rab kī satāish kar. ai hārūn ke gharāne, rab kī tamjīd kar."},{"number":20,"verse":"ai lāwī ke gharāne, rab kī hamd-o-sanā kar. ai rab kā ḳhauf mānane wālo, rab kī satāish karo."},{"number":21,"verse":"siyyūn se rab kī hamd ho. us kī hamd ho jo yarūshalam meṅ sukūnat kartā hai. rab kī hamd ho!"}]}