{"bibleAbbr":"urRGV2017","bookName":"zabūr","bookEnglishName":"Psalms","chapterNumber":119,"verses":[{"number":1,"verse":"( allāh ke kalām kī shān) ( 1) mubārak haiṅ wuh jin kā chāl-chalan be'ilzām hai, jo rab kī sharīat ke mutābiq zindagī guzārte haiṅ."},{"number":2,"verse":"mubārak haiṅ wuh jo us ke ahkām par amal karte aur pūre dil se us ke tālib rahte haiṅ,"},{"number":3,"verse":"jo badī nahīṅ karte balki us kī rāhoṅ par chalte haiṅ."},{"number":4,"verse":"tū ne hameṅ apne ahkām die haiṅ, aur tū chāhtā hai ki ham har lihāz se un ke tābe raheṅ."},{"number":5,"verse":"kāsh merī rāheṅ itnī puḳhtā hoṅ ki maiṅ sābitqadmī se tere ahkām par amal karūṅ!"},{"number":6,"verse":"tab maiṅ sharmindā nahīṅ hūṅgā, kyūṅki merī āṅkheṅ tere tamām ahkām par lagī raheṅgī."},{"number":7,"verse":"jitnā maiṅ tere bā-insāf faisloṅ ke bāre meṅ sīkhūṅgā utnā hī diyānatdār dil se terī satāish karūṅga."},{"number":8,"verse":"tere ahkām par maiṅ har waqt amal karūṅga. mujhe pūrī tarah tark na kar!"},{"number":9,"verse":"( 2) naujawān apnī rāh ko kis tarah pāk rakhe? is tarah ki tere kalām ke mutābiq zindagī guzāre."},{"number":10,"verse":"maiṅ pūre dil se terā tālib rahā hūṅ. mujhe apne ahkām se bhaṭakne na de."},{"number":11,"verse":"maiṅ ne terā kalām apne dil meṅ mahfūz rakhā hai tāki terā gunāh na karūṅ."},{"number":12,"verse":"ai rab, terī hamd ho! mujhe apne ahkām sikhā."},{"number":13,"verse":"apne hoṅṭoṅ se maiṅ dūsroṅ ko tere muṅh kī tamām hidāyāt sunātā hūṅ."},{"number":14,"verse":"maiṅ tere ahkām kī rāh se utnā lutfandoz hotā hūṅ jitnā ki har tarah kī daulat se."},{"number":15,"verse":"maiṅ terī hidāyāt meṅ mahw-e-ḳhyāl rahūṅgā aur terī rāhoṅ ko taktā rahūṅgā."},{"number":16,"verse":"maiṅ tere farmānoṅ se lutfandoz hotā hūṅ aur terā kalām nahīṅ bhūltā."},{"number":17,"verse":"( 3) apne ḳhādim se bhalāī kar tāki maiṅ zindā rahūṅ aur tere kalām ke mutābiq zindagī guzārūṅ."},{"number":18,"verse":"merī āṅkhoṅ ko khol tāki terī sharīat ke ajāib dekhūṅ."},{"number":19,"verse":"duniyā meṅ maiṅ pardesī hī hūṅ. apne ahkām mujh se chhupāe na rakh!"},{"number":20,"verse":"merī jān har waqt terī hidāyāt kī ārzū karte karte niḍhāl ho rahī hai."},{"number":21,"verse":"tū maġhrūroṅ ko ḍānṭtā hai. un par lānat jo tere ahkām se bhaṭak jāte haiṅ!"},{"number":22,"verse":"mujhe logoṅ kī tauhīn aur tahqīr se rihāī de, kyūṅki maiṅ tere ahkām ke tābe rahā hūṅ."},{"number":23,"verse":"go buzurg mere ḳhilāf mansūbe bāndhne ke lie baiṭh gae haiṅ, terā ḳhādim tere ahkām meṅ mahw-e-ḳhyāl rahtā hai."},{"number":24,"verse":"tere ahkām se hī maiṅ lutf uṭhātā hūṅ, wuhī mere mushīr haiṅ."},{"number":25,"verse":"( 4) merī jān ḳhāk meṅ dab gaī hai. apne kalām ke mutābiq merī jān ko tāzādam kar."},{"number":26,"verse":"maiṅ ne apnī rāheṅ bayān kīṅ to tū ne merī sunī. mujhe apne ahkām sikhā."},{"number":27,"verse":"mujhe apne ahkām kī rāh samajhne ke qābil banā tāki tere ajāib meṅ mahw-e-ḳhyāl rahūṅ."},{"number":28,"verse":"merī jān dukh ke māre niḍhāl ho gaī hai. mujhe apne kalām ke mutābiq taqwiyat de."},{"number":29,"verse":"fareb kī rāh mujh se dūr rakh aur mujhe apnī sharīat se nawāz."},{"number":30,"verse":"maiṅ ne wafā kī rāh iḳhtiyār karke tere āīn apne sāmne rakhe haiṅ."},{"number":31,"verse":"maiṅ tere ahkām se lipṭā rahtā hūṅ. ai rab, mujhe sharmindā na hone de."},{"number":32,"verse":"maiṅ tere farmānoṅ kī rāh par dauṛtā hūṅ, kyūṅki tū ne mere dil ko kushādagī baḳhshī hai."},{"number":33,"verse":"( 5) ai rab, mujhe apne āīn kī rāh sikhā to maiṅ umr bhar un par amal karūṅga."},{"number":34,"verse":"mujhe samajh atā kar tāki terī sharīat ke mutābiq zindagī guzārūṅ aur pūre dil se us ke tābe rahūṅ."},{"number":35,"verse":"apne ahkām kī rāh par merī rāhnumāī kar, kyūṅki yihī maiṅ pasand kartā hūṅ."},{"number":36,"verse":"mere dil ko lālach meṅ āne na de balki use apne farmānoṅ kī taraf māil kar."},{"number":37,"verse":"merī āṅkhoṅ ko bātil chīzoṅ se pher le, aur mujhe apnī rāhoṅ par saṅbhāl kar merī jān ko tāzādam kar."},{"number":38,"verse":"jo wādā tū ne apne ḳhādim se kiyā wuh pūrā kar tāki log terā ḳhauf māneṅ."},{"number":39,"verse":"jis ruswāī se mujhe ḳhauf hai us kā ḳhatrā dūr kar, kyūṅki tere ahkām achchhe haiṅ."},{"number":40,"verse":"maiṅ terī hidāyāt kā shadīd ārzūmand hūṅ, apnī rāstī se merī jān ko tāzādam kar."},{"number":41,"verse":"( 6) ai rab, terī shafqat aur wuh najāt jis kā wādā tū ne kiyā hai mujh tak pahuṅche"},{"number":42,"verse":"tāki maiṅ be'izzatī karne wāle ko jawāb de sakūṅ. kyūṅki maiṅ tere kalām par bharosā rakhtā hūṅ."},{"number":43,"verse":"mere muṅh se sachchāī kā kalām na chhīn, kyūṅki maiṅ tere farmānoṅ ke intizār meṅ hūṅ."},{"number":44,"verse":"maiṅ har waqt terī sharīat kī pairawī karūṅga, ab se abad tak us meṅ qāim rahūṅgā."},{"number":45,"verse":"maiṅ khule maidān meṅ chaltā phirūṅga, kyūṅki tere āīn kā tālib rahtā hūṅ."},{"number":46,"verse":"maiṅ sharm kie baġhair bādshāhoṅ ke sāmne tere ahkām bayān karūṅga."},{"number":47,"verse":"maiṅ tere farmānoṅ se lutfandoz hotā hūṅ, wuh mujhe pyāre haiṅ."},{"number":48,"verse":"maiṅ apne hāth tere farmānoṅ kī taraf uṭhāūṅgā, kyūṅki wuh mujhe pyāre haiṅ. maiṅ terī hidāyāt meṅ mahw-e-ḳhyāl rahūṅgā."},{"number":49,"verse":"( 7) us bāt kā ḳhayāl rakh jo tū ne apne ḳhādim se kī aur jis se tū ne mujhe ummīd dilāī hai."},{"number":50,"verse":"musībat meṅ yihī tasallī kā bāis rahā hai ki terā kalām merī jān ko tāzādam kartā hai."},{"number":51,"verse":"maġhrūr merā had se zyādā mazāq uṛāte haiṅ, lekin maiṅ terī sharīat se dūr nahīṅ hotā."},{"number":52,"verse":"ai rab, maiṅ tere qadīm farmān yād kartā hūṅ to mujhe tasallī miltī hai."},{"number":53,"verse":"bedīnoṅ ko dekh kar maiṅ āg-bagūlā ho jātā hūṅ, kyūṅki unhoṅ ne terī sharīat ko tark kiyā hai."},{"number":54,"verse":"jis ghar meṅ maiṅ pardesī hūṅ us meṅ maiṅ tere ahkām ke gīt gātā rahtā hūṅ."},{"number":55,"verse":"ai rab, rāt ko maiṅ terā nām yād kartā hūṅ, terī sharīat par amal kartā rahtā hūṅ."},{"number":56,"verse":"yih terī baḳhshish hai ki maiṅ tere āīn kī pairawī kartā hūṅ."},{"number":57,"verse":"( 8) rab merī mīrās hai. maiṅ ne tere farmānoṅ par amal karne kā wādā kiyā hai."},{"number":58,"verse":"maiṅ pūre dil se terī shafqat kā tālib rahā hūṅ. apne wāde ke mutābiq mujh par mehrbānī kar."},{"number":59,"verse":"maiṅ ne apnī rāhoṅ par dhyān de kar tere ahkām kī taraf qadam baṛhāe haiṅ."},{"number":60,"verse":"maiṅ nahīṅ jhijaktā balki bhāg kar tere ahkām par amal karne kī koshish kartā hūṅ."},{"number":61,"verse":"bedīnoṅ ke rassoṅ ne mujhe jakaṛ liyā hai, lekin maiṅ terī sharīat nahīṅ bhūltā."},{"number":62,"verse":"ādhī rāt ko maiṅ jāg uṭhtā hūṅ tāki tere rāst farmānoṅ ke lie terā shukr karūṅ."},{"number":63,"verse":"maiṅ un sab kā sāthī hūṅ jo terā ḳhauf mānte haiṅ, un sab kā dost jo terī hidāyāt par amal karte haiṅ."},{"number":64,"verse":"ai rab, duniyā terī shafqat se māmūr hai. mujhe apne ahkām sikhā!"},{"number":65,"verse":"( 9) ai rab, tū ne apne kalām ke mutābiq apne ḳhādim se bhalāī kī hai."},{"number":66,"verse":"mujhe sahīh imtiyāz aur irfān sikhā, kyūṅki maiṅ tere ahkām par īmān rakhtā hūṅ."},{"number":67,"verse":"is se pahle ki mujhe past kiyā gayā maiṅ āwārā phirtā thā, lekin ab maiṅ tere kalām ke tābe rahtā hūṅ."},{"number":68,"verse":"tū bhalā hai aur bhalāī kartā hai. mujhe apne āīn sikhā!"},{"number":69,"verse":"maġhrūroṅ ne jhūṭ bol kar mujh par kīchaṛ uchhālī hai, lekin maiṅ pūre dil se terī hidāyāt kī farmāṅbardārī kartā hūṅ."},{"number":70,"verse":"un ke dil akaṛ kar behiss ho gae haiṅ, lekin maiṅ terī sharīat se lutfandoz hotā hūṅ."},{"number":71,"verse":"mere lie achchhā thā ki mujhe past kiyā gayā, kyūṅki is tarah maiṅ ne tere ahkām sīkh lie."},{"number":72,"verse":"jo sharīat tere muṅh se sādir huī hai wuh mujhe sone-chāṅdī ke hazāroṅ sikkoṅ se zyādā pasand hai."},{"number":73,"verse":"( 10) tere hāthoṅ ne mujhe banā kar mazbūt bunyād par rakh diyā hai. mujhe samajh atā farmā tāki tere ahkām sīkh lūṅ."},{"number":74,"verse":"jo terā ḳhauf mānte haiṅ wuh mujhe dekh kar ḳhush ho jāeṅ, kyūṅki maiṅ tere kalām ke intizār meṅ rahtā hūṅ."},{"number":75,"verse":"ai rab, maiṅ ne jān liyā hai ki tere faisle rāst haiṅ. yih bhī terī wafādārī kā izhār hai ki tū ne mujhe past kiyā hai."},{"number":76,"verse":"terī shafqat mujhe tasallī de, jis tarah tū ne apne ḳhādim se wādā kiyā hai."},{"number":77,"verse":"mujh par apne rahm kā izhār kar tāki merī jān meṅ jān āe, kyūṅki maiṅ terī sharīat se lutfandoz hotā hūṅ."},{"number":78,"verse":"jo maġhrūr mujhe jhūṭ se past kar rahe haiṅ wuh sharmindā ho jāeṅ. lekin maiṅ tere farmānoṅ meṅ mahw-e-ḳhyāl rahūṅgā."},{"number":79,"verse":"kāsh jo terā ḳhauf mānte aur tere ahkām jānte haiṅ wuh mere pās wāpas āeṅ!"},{"number":80,"verse":"merā dil tere āīn kī pairawī karne meṅ be'ilzām rahe tāki merī ruswāī na ho jāe."},{"number":81,"verse":"( 11) merī jān terī najāt kī ārzū karte karte niḍhāl ho rahī hai, maiṅ tere kalām ke intizār meṅ hūṅ."},{"number":82,"verse":"merī āṅkheṅ tere wāde kī rāh deḳhte deḳhte dhundlā rahī haiṅ. tū mujhe kab tasallī degā?"},{"number":83,"verse":"maiṅ dhueṅ meṅ sukaṛī huī mashk kī mānind hūṅ lekin tere farmānoṅ ko nahīṅ bhūltā."},{"number":84,"verse":"tere ḳhādim ko mazīd kitnī der intizār karnā paṛegā? tū merā tāqqub karne wāloṅ kī adālat kab karegā?"},{"number":85,"verse":"jo maġhrūr terī sharīat ke tābe nahīṅ hote unhoṅ ne mujhe phaṅsāne ke lie gaṛhe khod lie haiṅ."},{"number":86,"verse":"tere tamām ahkām purwafā haiṅ. merī madad kar, kyūṅki wuh jhūṭ kā sahārā le kar merā tāqqub kar rahe haiṅ."},{"number":87,"verse":"wuh mujhe rū-e-zamīn par se miṭāne ke qarīb hī haiṅ, lekin maiṅ ne tere āīn ko tark nahīṅ kiyā."},{"number":88,"verse":"apnī shafqat kā izhār karke merī jān ko tāzādam kar tāki tere muṅh ke farmānoṅ par amal karūṅ."},{"number":89,"verse":"( 12) ai rab, terā kalām abad tak āsmān par qāim-o-dāim hai."},{"number":90,"verse":"terī wafādārī pusht-dar-pusht rahtī hai. tū ne zamīn kī bunyād rakhī, aur wuh wahīṅ kī wahīṅ barqarār rahtī hai."},{"number":91,"verse":"āj tak āsmān-o-zamīn tere farmānoṅ ko pūrā karne ke lie hāzir rahte haiṅ, kyūṅki tamām chīzeṅ terī ḳhidmat karne ke lie banāī gaī haiṅ."},{"number":92,"verse":"agar terī sharīat merī ḳhushī na hotī to maiṅ apnī musībat meṅ halāk ho gayā hotā."},{"number":93,"verse":"maiṅ terī hidāyāt kabhī nahīṅ bhūlūṅgā, kyūṅki un hī ke zarī'e tū merī jān ko tāzādam kartā hai."},{"number":94,"verse":"maiṅ terā hī hūṅ, mujhe bachā! kyūṅki maiṅ tere ahkām kā tālib rahā hūṅ."},{"number":95,"verse":"bedīn merī tāk meṅ baiṭh gae haiṅ tāki mujhe mār ḍāleṅ, lekin maiṅ tere āīn par dhyān detā rahūṅgā."},{"number":96,"verse":"maiṅ ne dekhā hai ki har kāmil chīz kī had hotī hai, lekin tere farmān kī koī had nahīṅ hotī."},{"number":97,"verse":"( 13) terī sharīat mujhe kitnī pyārī hai! din bhar maiṅ us meṅ mahw-e-ḳhyāl rahtā hūṅ."},{"number":98,"verse":"terā farmān mujhe mere dushmanoṅ se zyādā dānishmand banā detā hai, kyūṅki wuh hameshā tak merā ḳhazānā hai."},{"number":99,"verse":"mujhe apne tamām ustādoṅ se zyādā samajh hāsil hai, kyūṅki maiṅ tere āīn meṅ mahw-e-ḳhyāl rahtā hūṅ."},{"number":100,"verse":"mujhe buzurgoṅ se zyādā samajh hāsil hai, kyūṅki maiṅ wafādārī se tere ahkām kī pairawī kartā hūṅ."},{"number":101,"verse":"maiṅ ne har burī rāh par qadam rakhne se gurez kiyā hai tāki tere kalām se lipṭā rahūṅ."},{"number":102,"verse":"maiṅ tere farmānoṅ se dūr nahīṅ huā, kyūṅki tū hī ne mujhe tālīm dī hai."},{"number":103,"verse":"terā kalām kitnā lazīz hai, wuh mere muṅh meṅ shahd se zyādā mīṭhā hai."},{"number":104,"verse":"tere ahkām se mujhe samajh hāsil hotī hai, is lie maiṅ jhūṭ kī har rāh se nafrat kartā hūṅ."},{"number":105,"verse":"( 14) terā kalām mere pāoṅ ke lie charāġh hai jo merī rāh ko raushan kartā hai."},{"number":106,"verse":"maiṅ ne qasam khāī hai ki tere rāst farmānoṅ kī pairawī karūṅga, aur maiṅ yih wādā pūrā bhī karūṅga."},{"number":107,"verse":"mujhe bahut past kiyā gayā hai. ai rab, apne kalām ke mutābiq merī jān ko tāzādam kar."},{"number":108,"verse":"ai rab, mere muṅh kī razākārānā qurbāniyoṅ ko pasand kar aur mujhe apne āīn sikhā!"},{"number":109,"verse":"merī jān hameshā ḳhatre meṅ hai, lekin maiṅ terī sharīat nahīṅ bhūltā."},{"number":110,"verse":"bedīnoṅ ne mere lie phandā tayyār kar rakhā hai, lekin maiṅ tere farmānoṅ se nahīṅ bhaṭkā."},{"number":111,"verse":"tere ahkām merī abadī mīrās ban gae haiṅ, kyūṅki un se merā dil ḳhushī se uchhaltā hai."},{"number":112,"verse":"maiṅ ne apnā dil tere ahkām par amal karne kī taraf māil kiyā hai, kyūṅki is kā ajr abadī hai."},{"number":113,"verse":"( 15) maiṅ dodiloṅ se nafrat lekin terī sharīat se muhabbat kartā hūṅ."},{"number":114,"verse":"tū merī panāhgāh aur merī ḍhāl hai, maiṅ tere kalām ke intizār meṅ rahtā hūṅ."},{"number":115,"verse":"ai badkāro, mujh se dūr ho jāo, kyūṅki maiṅ apne ḳhudā ke ahkām se lipṭā rahūṅgā."},{"number":116,"verse":"apne farmān ke mutābiq mujhe saṅbhāl tāki zindā rahūṅ. merī ās ṭūṭne na de tāki sharmindā na ho jāūṅ."},{"number":117,"verse":"merā sahārā ban tāki bach kar har waqt tere āīn kā lihāz rakhūṅ."},{"number":118,"verse":"tū un sab ko radd kartā hai jo tere ahkām se bhaṭke phirte haiṅ, kyūṅki un kī dhokebāzī fareb hī hai."},{"number":119,"verse":"tū zamīn ke tamām bedīnoṅ ko nāpāk chāṅdī se ḳhārij kī huī mail kī tarah phaiṅk kar nest kar detā hai, is lie tere farmān mujhe pyāre haiṅ."},{"number":120,"verse":"merā jism tujh se dahshat khā kar thartharātā hai, aur maiṅ tere faisloṅ se ḍartā hūṅ."},{"number":121,"verse":"( 16) maiṅ ne rāst aur bā-insāf kām kiyā hai, chunāṅche mujhe un ke hawāle na kar jo mujh par zulm karte haiṅ."},{"number":122,"verse":"apne ḳhādim kī ḳhushhālī kā zāmin ban kar maġhrūroṅ ko mujh par zulm karne na de."},{"number":123,"verse":"merī āṅkheṅ terī najāt aur tere rāst wāde kī rāh deḳhte deḳhte rah gaī haiṅ."},{"number":124,"verse":"apne ḳhādim se terā sulūk terī shafqat ke mutābiq ho. mujhe apne ahkām sikhā."},{"number":125,"verse":"maiṅ terā hī ḳhādim hūṅ. mujhe fahm atā farmā tāki tere āīn kī pūrī samajh āe."},{"number":126,"verse":"ab waqt ā gayā hai ki rab qadam uṭhāe, kyūṅki logoṅ ne terī sharīat ko toṛ ḍālā hai."},{"number":127,"verse":"is lie maiṅ tere ahkām ko sone balki ḳhālis sone se zyādā pyār kartā hūṅ."},{"number":128,"verse":"is lie maiṅ ehtiyāt se tere tamām āīn ke mutābiq zindagī guzārtā hūṅ. maiṅ har farebdih rāh se nafrat kartā hūṅ."},{"number":129,"verse":"( 17) tere ahkām tājjubangez haiṅ, is lie merī jān un par amal kartī hai."},{"number":130,"verse":"tere kalām kā inkishāf raushnī baḳhshtā aur sādālauh ko samajh atā kartā hai."},{"number":131,"verse":"maiṅ tere farmānoṅ ke lie itnā pyāsā hūṅ ki muṅh khol kar hāṅp rahā hūṅ."},{"number":132,"verse":"merī taraf rujū farmā aur mujh par wuhī mehrbānī kar jo tū un sab par kartā hai jo tere nām se pyār karte haiṅ."},{"number":133,"verse":"apne kalām se mere qadam mazbūt kar, kisī bhī gunāh ko mujh par hukūmat na karne de."},{"number":134,"verse":"fidyā de kar mujhe insān ke zulm se chhuṭkārā de tāki maiṅ tere ahkām ke tābe rahūṅ."},{"number":135,"verse":"apne chehre kā nūr apne ḳhādim par chamkā aur mujhe apne ahkām sikhā."},{"number":136,"verse":"merī āṅkhoṅ se āṅsū'oṅ kī nadiyāṅ bah rahī haiṅ, kyūṅki log terī sharīat ke tābe nahīṅ rahte."},{"number":137,"verse":"( 18) ai rab, tū rāst hai, aur tere faisle durust haiṅ."},{"number":138,"verse":"tū ne rāstī aur baṛī wafādārī ke sāth apne farmān jārī kie haiṅ."},{"number":139,"verse":"merī jān ġhairat ke bāis tabāh ho gaī hai, kyūṅki mere dushman tere farmān bhūl gae haiṅ."},{"number":140,"verse":"terā kalām āzmā kar pāk-sāf sābit huā hai, terā ḳhādim use pyār kartā hai."},{"number":141,"verse":"mujhe zalīl aur haqīr jānā jātā hai, lekin maiṅ tere āīn nahīṅ bhūltā."},{"number":142,"verse":"terī rāstī abadī hai, aur terī sharīat sachchāī hai."},{"number":143,"verse":"musībat aur pareshānī mujh par ġhālib ā gaī haiṅ, lekin maiṅ tere ahkām se lutfandoz hotā hūṅ."},{"number":144,"verse":"tere ahkām abad tak rāst haiṅ. mujhe samajh atā farmā tāki maiṅ jītā rahūṅ."},{"number":145,"verse":"( 19) maiṅ pūre dil se pukārtā hūṅ, “ai rab, merī sun! maiṅ tere āīn ke mutābiq zindagī guzārūṅga.”"},{"number":146,"verse":"maiṅ pukārtā hūṅ, “mujhe bachā! maiṅ tere ahkām kī pairawī karūṅga.”"},{"number":147,"verse":"pau phaṭne se pahle pahle maiṅ uṭh kar madad ke lie pukārtā hūṅ. maiṅ tere kalām ke intizār meṅ hūṅ."},{"number":148,"verse":"rāt ke waqt hī merī āṅkheṅ khul jātī haiṅ tāki tere kalām par ġhaur-o-ḳhauz karūṅ."},{"number":149,"verse":"apnī shafqat ke mutābiq merī āwāz sun! ai rab, apne farmānoṅ ke mutābiq merī jān ko tāzādam kar."},{"number":150,"verse":"jo chālākī se merā tāqqub kar rahe haiṅ wuh qarīb pahuṅch gae haiṅ. lekin wuh terī sharīat se intihāī dūr haiṅ."},{"number":151,"verse":"ai rab, tū qarīb hī hai, aur tere ahkām sachchāī haiṅ."},{"number":152,"verse":"baṛī der pahle mujhe tere farmānoṅ se mālūm huā hai ki tū ne unheṅ hameshā ke lie qāim rakhā hai."},{"number":153,"verse":"( 20) merī musībat kā ḳhayāl karke mujhe bachā! kyūṅki maiṅ terī sharīat nahīṅ bhūltā."},{"number":154,"verse":"adālat meṅ mere haq meṅ laṛ kar merā iwazānā de tāki merī jān chhūṭ jāe. apne wāde ke mutābiq merī jān ko tāzādam kar."},{"number":155,"verse":"najāt bedīnoṅ se bahut dūr hai, kyūṅki wuh tere ahkām ke tālib nahīṅ hote."},{"number":156,"verse":"ai rab, tū muta'addid tarīqoṅ se apne rahm kā izhār kartā hai. apne āīn ke mutābiq merī jān ko tāzādam kar."},{"number":157,"verse":"merā tāqqub karne wāloṅ aur mere dushmanoṅ kī baṛī tādād hai, lekin maiṅ tere ahkām se dūr nahīṅ huā."},{"number":158,"verse":"bewafāoṅ ko dekh kar mujhe ghin ātī hai, kyūṅki wuh tere kalām ke mutābiq zindagī nahīṅ guzārte."},{"number":159,"verse":"dekh, mujhe tere ahkām se pyār hai. ai rab, apnī shafqat ke mutābiq merī jān ko tāzādam kar."},{"number":160,"verse":"tere kalām kā lubb-e-lubāb sachchāī hai, tere tamām rāst farmān abad tak qāim haiṅ."},{"number":161,"verse":"( 21) sardār bilāwajah merā pīchhā karte haiṅ, lekin merā dil tere kalām se hī ḍartā hai."},{"number":162,"verse":"maiṅ tere kalām kī ḳhushī us kī tarah manātā hūṅ jise kasrat kā māl-e-ġhanīmat mil gayā ho."},{"number":163,"verse":"maiṅ jhūṭ se nafrat kartā balki ghin khātā hūṅ, lekin terī sharīat mujhe pyārī hai."},{"number":164,"verse":"maiṅ din meṅ sāt bār terī satāish kartā hūṅ, kyūṅki tere ahkām rāst haiṅ."},{"number":165,"verse":"jinheṅ sharīat pyārī hai unheṅ baṛā sukūn hāsil hai, wuh kisī bhī chīz se ṭhokar khā kar nahīṅ gireṅge."},{"number":166,"verse":"ai rab, maiṅ terī najāt ke intizār meṅ rahte hue tere ahkām kī pairawī kartā hūṅ."},{"number":167,"verse":"merī jān tere farmānoṅ se lipṭī rahtī hai, wuh use nihāyat pyāre haiṅ."},{"number":168,"verse":"maiṅ tere āīn aur hidāyāt kī pairawī kartā hūṅ, kyūṅki merī tamām rāheṅ tere sāmne haiṅ."},{"number":169,"verse":"( 22) ai rab, merī āheṅ tere sāmne āeṅ, mujhe apne kalām ke mutābiq samajh atā farmā."},{"number":170,"verse":"merī iltijāeṅ tere sāmne āeṅ, mujhe apne kalām ke mutābiq chhuṛā!"},{"number":171,"verse":"mere hoṅṭoṅ se hamd-o-sanā phūṭ nikle, kyūṅki tū mujhe apne ahkām sikhātā hai."},{"number":172,"verse":"merī zabān tere kalām kī madahsarāī kare, kyūṅki tere tamām farmān rāst haiṅ."},{"number":173,"verse":"terā hāth merī madad karne ke lie tayyār rahe, kyūṅki maiṅ ne tere ahkām iḳhtiyār kie haiṅ."},{"number":174,"verse":"ai rab, maiṅ terī najāt kā ārzūmand hūṅ, terī sharīat se lutfandoz hotā hūṅ."},{"number":175,"verse":"merī jān zindā rahe tāki terī satāish kar sake. tere āīn merī madad kareṅ."},{"number":176,"verse":"maiṅ bhaṭkī huī bheṛ kī tarah āwārā phir rahā hūṅ. apne ḳhādim ko talāsh kar, kyūṅki maiṅ tere ahkām nahīṅ bhūltā."}]}