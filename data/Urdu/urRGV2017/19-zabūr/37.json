{"bibleAbbr":"urRGV2017","bookName":"zabūr","bookEnglishName":"Psalms","chapterNumber":37,"verses":[{"number":1,"verse":"( bedīnoṅ kī bazāhir ḳhushhālī) dāūd kā zabūr. sharīroṅ ke bāis bechain na ho jā, badkāroṅ par rashk na kar."},{"number":2,"verse":"kyūṅki wuh ghās kī tarah jald hī murjhā jāeṅge, hariyālī kī tarah jald hī sūkh jāeṅge."},{"number":3,"verse":"rab par bharosā rakh kar bhalāī kar, mulk meṅ rah kar wafādārī kī parwarish kar."},{"number":4,"verse":"rab se lutfandoz ho to jo terā dil chāhe wuh tujhe degā."},{"number":5,"verse":"apnī rāh rab ke sapurd kar. us par bharosā rakh to wuh tujhe kāmyābī baḳhshegā."},{"number":6,"verse":"tab wuh terī rāstbāzī sūraj kī tarah tulū hone degā aur terā insāf dopahar kī raushnī kī tarah chamakne degā."},{"number":7,"verse":"rab ke huzūr chup ho kar sabar se us kā intizār kar. beqarār na ho agar sāzisheṅ karne wālā kāmyāb ho."},{"number":8,"verse":"ḳhafā hone se bāz ā, ġhusse ko chhoṛ de. ranjīdā na ho, warnā burā hī natījā niklegā."},{"number":9,"verse":"kyūṅki sharīr miṭ jāeṅge jabki rab se ummīd rakhne wāle mulk ko mīrās meṅ pāeṅge."},{"number":10,"verse":"mazīd thoṛī der sabar kar to bedīn kā nām-o-nishān miṭ jāegā. tū us kā khoj lagāegā, lekin kahīṅ nahīṅ pāegā."},{"number":11,"verse":"lekin halīm mulk ko mīrās meṅ pā kar baṛe amn aur sukūn se lutfandoz hoṅge."},{"number":12,"verse":"beshak bedīn dāṅt pīs pīs kar rāstbāz ke ḳhilāf sāzisheṅ kartā rahe."},{"number":13,"verse":"lekin rab us par haṅstā hai, kyūṅki wuh jāntā hai ki us kā anjām qarīb hī hai."},{"number":14,"verse":"bedīnoṅ ne talwār ko khaiṅchā aur kamān ko tān liyā hai tāki nāchāroṅ aur zarūratmandoṅ ko girā deṅ aur sīdhī rāh par chalne wāloṅ ko qatl kareṅ."},{"number":15,"verse":"lekin un kī talwār un ke apne dil meṅ ghoṅpī jāegī, un kī kamān ṭūṭ jāegī."},{"number":16,"verse":"rāstbāz ko jo thoṛā bahut hāsil hai wuh bahut bedīnoṅ kī daulat se behtar hai."},{"number":17,"verse":"kyūṅki bedīnoṅ kā bāzū ṭūṭ jāegā jabki rab rāstbāzoṅ ko saṅbhāltā hai."},{"number":18,"verse":"rab be'ilzāmoṅ ke din jāntā hai, aur un kī maurūsī milkiyat hameshā ke lie qāim rahegī."},{"number":19,"verse":"musībat ke waqt wuh sharmsār nahīṅ hoṅge, kāl bhī paṛe to ser hoṅge."},{"number":20,"verse":"lekin bedīn halāk ho jāeṅge, aur rab ke dushman charāgāhoṅ kī shān kī tarah nest ho jāeṅge, dhueṅ kī tarah ġhāib ho jāeṅge."},{"number":21,"verse":"bedīn qarz letā aur use nahīṅ utārtā, lekin rāstbāz mehrbān hai aur fayyāzī se detā hai."},{"number":22,"verse":"kyūṅki jinheṅ rab barkat de wuh mulk ko mīrās meṅ pāeṅge, lekin jin par wuh lānat bheje un kā nām-o-nishān tak nahīṅ rahegā."},{"number":23,"verse":"agar kisī ke pāoṅ jam jāeṅ to yih rab kī taraf se hai. aise shaḳhs kī rāh ko wuh pasand kartā hai."},{"number":24,"verse":"agar gir bhī jāe to paṛā nahīṅ rahegā, kyūṅki rab us ke hāth kā sahārā banā rahegā."},{"number":25,"verse":"maiṅ jawān thā aur ab būṛhā ho gayā hūṅ. lekin maiṅ ne kabhī nahīṅ dekhā ki rāstbāz ko tark kiyā gayā yā us ke bachchoṅ ko bhīk māṅgnī paṛī."},{"number":26,"verse":"wuh hameshā mehrbān aur qarz dene ke lie tayyār hai. us kī aulād barkat kā bāis hogī."},{"number":27,"verse":"burāī se bāz ā kar bhalāī kar. tab tū hameshā ke lie mulk meṅ ābād rahegā,"},{"number":28,"verse":"kyūṅki rab ko insāf pyārā hai, aur wuh apne īmāndāroṅ ko kabhī tark nahīṅ karegā. wuh abad tak mahfūz raheṅge jabki bedīnoṅ kī aulād kā nām-o-nishān tak nahīṅ rahegā."},{"number":29,"verse":"rāstbāz mulk ko mīrās meṅ pā kar us meṅ hameshā baseṅge."},{"number":30,"verse":"rāstbāz kā muṅh hikmat bayān kartā aur us kī zabān se insāf nikaltā hai."},{"number":31,"verse":"allāh kī sharīat us ke dil meṅ hai, aur us ke qadam kabhī nahīṅ ḍagmagāeṅge."},{"number":32,"verse":"bedīn rāstbāz kī tāk meṅ baiṭh kar use mār ḍālne kā mauqā ḍhūṅḍtā hai."},{"number":33,"verse":"lekin rab rāstbāz ko us ke hāth meṅ nahīṅ chhoṛegā, wuh use adālat meṅ mujrim nahīṅ ṭhaharne degā."},{"number":34,"verse":"rab ke intizār meṅ rah aur us kī rāh par chaltā rah. tab wuh tujhe sarfarāz karke mulk kā wāris banāegā, aur tū bedīnoṅ kī halākat dekhegā."},{"number":35,"verse":"maiṅ ne ek bedīn aur zālim ādmī ko dekhā jo phalte phūlte deodār ke daraḳht kī tarah āsmān se bāteṅ karne lagā."},{"number":36,"verse":"lekin thoṛī der ke bād jab maiṅ dubārā wahāṅ se guzarā to wuh thā nahīṅ. maiṅ ne us kā khoj lagāyā, lekin kahīṅ na milā."},{"number":37,"verse":"be'ilzām par dhyān de aur diyānatdār par ġhaur kar, kyūṅki āḳhirkār use amn aur sukūn hāsil hogā."},{"number":38,"verse":"lekin mujrim mil kar tabāh ho jāeṅge, aur bedīnoṅ ko āḳhirkār rū-e-zamīn par se miṭāyā jāegā."},{"number":39,"verse":"rāstbāzoṅ kī najāt rab kī taraf se hai, musībat ke waqt wuhī un kā qilā hai."},{"number":40,"verse":"rab hī un kī madad karke unheṅ chhuṭkārā degā, wuhī unheṅ bedīnoṅ se bachā kar najāt degā. kyūṅki unhoṅ ne us meṅ panāh lī hai."}]}