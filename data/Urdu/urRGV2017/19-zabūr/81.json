{"bibleAbbr":"urRGV2017","bookName":"zabūr","bookEnglishName":"Psalms","chapterNumber":81,"verses":[{"number":1,"verse":"( haqīqī ibādat kyā hai?) āsaf kā zabūr. mausīqī ke rāhnumā ke lie. tarz: gittīt. allāh hamārī quwwat hai. us kī ḳhushī meṅ shādiyānā bajāo, yāqūb ke ḳhudā kī tāzīm meṅ ḳhushī ke nāre lagāo."},{"number":2,"verse":"gīt gānā shurū karo. daf bajāo, sarod aur sitār kī surīlī āwāz nikālo."},{"number":3,"verse":"nae chāṅd ke din narsingā phūṅko, pūre chāṅd ke jis din hamārī īd hotī hai use phūṅko."},{"number":4,"verse":"kyūṅki yih isrāīl kā farz hai, yih yāqūb ke ḳhudā kā farmān hai."},{"number":5,"verse":"jab yūsuf misr ke ḳhilāf niklā to allāh ne ḳhud yih muqarrar kiyā. maiṅ ne ek zabān sunī, jo maiṅ ab tak nahīṅ jāntā thā,"},{"number":6,"verse":"“maiṅ ne us ke kandhe par se bojh utārā aur us ke hāth bhārī ṭokrī uṭhāne se āzād kie."},{"number":7,"verse":"musībat meṅ tū ne āwāz dī to maiṅ ne tujhe bachāyā. garajte bādal meṅ se maiṅ ne tujhe jawāb diyā aur tujhe marībā ke pānī par āzmāyā. (silāh)"},{"number":8,"verse":"ai merī qaum, sun, to maiṅ tujhe āgāh karūṅga. ai isrāīl, kāsh tū merī sune!"},{"number":9,"verse":"tere darmiyān koī aur ḳhudā na ho, kisī ajnabī mābūd ko sijdā na kar."},{"number":10,"verse":"maiṅ hī rab terā ḳhudā hūṅ jo tujhe mulk-e-misr se nikāl lāyā. apnā muṅh ḳhūb khol to maiṅ use bhar dūṅgā."},{"number":11,"verse":"lekin merī qaum ne merī na sunī, isrāīl merī bāt mānane ke lie tayyār na thā."},{"number":12,"verse":"chunāṅche maiṅ ne unheṅ un ke diloṅ kī zid ke hawāle kar diyā, aur wuh apne zātī mashwaroṅ ke mutābiq zindagī guzārne lage."},{"number":13,"verse":"kāsh merī qaum sune, isrāīl merī rāhoṅ par chale!"},{"number":14,"verse":"tab maiṅ jaldī se us ke dushmanoṅ ko zer kartā, apnā hāth us ke muḳhālifoṅ ke ḳhilāf uṭhātā."},{"number":15,"verse":"tab rab se nafrat karne wāle dabak kar us kī ḳhushāmad karte, un kī shikast abadī hotī."},{"number":16,"verse":"lekin isrāīl ko maiṅ behtarīn gandum khilātā, maiṅ chaṭān meṅ se shahd nikāl kar use ser kartā.”"}]}