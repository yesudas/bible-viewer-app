{"bibleAbbr":"urRGV2017","bookName":"zabūr","bookEnglishName":"Psalms","chapterNumber":121,"verses":[{"number":1,"verse":"( insān kā wafādār muhāfiz) ziyārat kā gīt. maiṅ apnī āṅkhoṅ ko pahāṛoṅ kī taraf uṭhātā hūṅ. merī madad kahāṅ se ātī hai?"},{"number":2,"verse":"merī madad rab se ātī hai, jo āsmān-o-zamīn kā ḳhāliq hai."},{"number":3,"verse":"wuh terā pāoṅ phisalne nahīṅ degā. terā muhāfiz ūṅghne kā nahīṅ."},{"number":4,"verse":"yaqīnan isrāīl kā muhāfiz na ūṅghtā hai, na sotā hai."},{"number":5,"verse":"rab terā muhāfiz hai, rab tere dahne hāth par sāebān hai."},{"number":6,"verse":"na din ko sūraj, na rāt ko chāṅd tujhe zarar pahuṅchāegā."},{"number":7,"verse":"rab tujhe har nuqsān se bachāegā, wuh terī jān ko mahfūz rakhegā."},{"number":8,"verse":"rab ab se abad tak tere āne jāne kī pahrādārī karegā."}]}