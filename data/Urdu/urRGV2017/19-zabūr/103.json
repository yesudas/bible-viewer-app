{"bibleAbbr":"urRGV2017","bookName":"zabūr","bookEnglishName":"Psalms","chapterNumber":103,"verses":[{"number":1,"verse":"( rab kī shafqat kī satāish) dāūd kā zabūr. ai merī jān, rab kī satāish kar! merā rag-o-reshā us ke quddūs nām kī hamd kare!"},{"number":2,"verse":"ai merī jān, rab kī satāish kar aur jo kuchh us ne tere lie kiyā hai use bhūl na jā."},{"number":3,"verse":"kyūṅki wuh tere tamām gunāhoṅ ko muāf kartā, tujhe tamām bīmāriyoṅ se shifā detā hai."},{"number":4,"verse":"wuh iwazānā de kar terī jān ko maut ke gaṛhe se chhuṛā letā, tere sar ko apnī shafqat aur rahm t ke tāj se ārāstā kartā hai."},{"number":5,"verse":"wuh terī zindagī ko achchhī chīzoṅ se ser kartā hai, aur tū dubārā jawān ho kar uqāb kī sī taqwiyat pātā hai."},{"number":6,"verse":"rab tamām mazlūmoṅ ke lie rāstī aur insāf qāim kartā hai."},{"number":7,"verse":"us ne apnī rāheṅ mūsā par aur apne azīm kām isrāīliyoṅ par zāhir kie."},{"number":8,"verse":"rab rahīm aur mehrbān hai, wuh tahammul aur shafqat se bharpūr hai."},{"number":9,"verse":"na wuh hameshā ḍānṭtā rahegā, na abad tak nārāz rahegā."},{"number":10,"verse":"na wuh hamārī ḳhatāoṅ ke mutābiq sazā detā, na hamāre gunāhoṅ kā munāsib ajr detā hai."},{"number":11,"verse":"kyūṅki jitnā buland āsmān hai, utnī hī azīm us kī shafqat un par hai jo us kā ḳhauf mānte haiṅ."},{"number":12,"verse":"jitnī dūr mashriq maġhrib se hai utnā hī us ne hamāre qusūr ham se dūr kar die haiṅ."},{"number":13,"verse":"jis tarah bāp apne bachchoṅ par tars khātā hai usī tarah rab un par tars khātā hai jo us kā ḳhauf mānte haiṅ."},{"number":14,"verse":"kyūṅki wuh hamārī sāḳht jāntā hai, use yād hai ki ham ḳhāk hī haiṅ."},{"number":15,"verse":"insān ke din ghās kī mānind haiṅ, aur wuh janglī phūl kī tarah hī phaltā phūltā hai."},{"number":16,"verse":"jab us par se hawā guzare to wuh nahīṅ rahtā, aur us ke nām-o-nishān kā bhī patā nahīṅ chaltā."},{"number":17,"verse":"lekin jo rab kā ḳhauf māneṅ un par wuh hameshā tak mehrbānī karegā, wuh apnī rāstī un ke potoṅ aur nawāsoṅ par bhī zāhir karegā."},{"number":18,"verse":"shart yih hai ki wuh us ke ahd ke mutābiq zindagī guzāreṅ aur dhyān se us ke ahkām par amal kareṅ."},{"number":19,"verse":"rab ne āsmān par apnā taḳht qāim kiyā hai, aur us kī bādshāhī sab par hukūmat kartī hai."},{"number":20,"verse":"ai rab ke farishto, us ke tāqatwar sūrmāo, jo us ke farmān pūre karte ho tāki us kā kalām mānā jāe, rab kī satāish karo!"},{"number":21,"verse":"ai tamām lashkaro, tum sab jo us ke ḳhādim ho aur us kī marzī pūrī karte ho, rab kī satāish karo!"},{"number":22,"verse":"tum sab jinheṅ us ne banāyā, rab kī satāish karo! us kī saltanat kī har jagah par us kī tamjīd karo. ai merī jān, rab kī satāish kar!"}]}