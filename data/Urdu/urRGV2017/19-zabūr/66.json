{"bibleAbbr":"urRGV2017","bookName":"zabūr","bookEnglishName":"Psalms","chapterNumber":66,"verses":[{"number":1,"verse":"( allāh kī mojizānā madad kī tārīf) mausīqī ke rāhnumā ke lie. zabūr. gīt. ai sārī zamīn, ḳhushī ke nāre lagā kar allāh kī madahsarāī kar!"},{"number":2,"verse":"us ke nām ke jalāl kī tamjīd karo, us kī satāish urūj tak le jāo!"},{"number":3,"verse":"allāh se kaho, “tere kām kitne purjalāl haiṅ. terī baṛī qudrat ke sāmne tere dushman dabak kar terī ḳhushāmad karne lagte haiṅ."},{"number":4,"verse":"tamām duniyā tujhe sijdā kare! wuh terī tārīf meṅ gīt gāe, tere nām kī satāish kare.” (silāh)"},{"number":5,"verse":"āo, allāh ke kām dekho! ādamzād kī ḳhātir us ne kitne purjalāl mojize kie haiṅ!"},{"number":6,"verse":"us ne samundar ko ḳhushk zamīn meṅ badal diyā. jahāṅ pahle pānī kā tez bahāo thā wahāṅ se log paidal hī guzare. chunāṅche āo, ham us kī ḳhushī manāeṅ."},{"number":7,"verse":"apnī qudrat se wuh abad tak hukūmat kartā hai. us kī āṅkheṅ qaumoṅ par lagī rahtī haiṅ tāki sarkash us ke ḳhilāf na uṭheṅ. (silāh)"},{"number":8,"verse":"ai ummato, hamāre ḳhudā kī hamd karo. us kī satāish dūr tak sunāī de."},{"number":9,"verse":"kyūṅki wuh hamārī zindagī qāim rakhtā, hamāre pāoṅ ko ḍagmagāne nahīṅ detā."},{"number":10,"verse":"kyūṅki ai allāh, tū ne hameṅ āzmāyā. jis tarah chāṅdī ko pighlā kar sāf kiyā jātā hai usī tarah tū ne hameṅ pāk-sāf kar diyā hai."},{"number":11,"verse":"tū ne hameṅ jāl meṅ phaṅsā diyā, hamārī kamr par aziyatnāk bojh ḍāl diyā."},{"number":12,"verse":"tū ne logoṅ ke rathoṅ ko hamāre saroṅ par se guzarne diyā, aur ham āg aur pānī kī zad meṅ ā gae. lekin phir tū ne hameṅ musībat se nikāl kar farāwānī kī jagah pahuṅchāyā."},{"number":13,"verse":"maiṅ bhasm hone wālī qurbāniyāṅ le kar tere ghar meṅ āūṅgā aur tere huzūr apnī mannateṅ pūrī karūṅga,"},{"number":14,"verse":"wuh mannateṅ jo mere muṅh ne musībat ke waqt mānī thīṅ."},{"number":15,"verse":"bhasm hone wālī qurbānī ke taur par maiṅ tujhe moṭī-tāzī bheṛeṅ aur menḍhoṅ kā dhuāṅ pesh karūṅga, sāth sāth bail aur bakre bhī chaṛhāūṅgā. (silāh)"},{"number":16,"verse":"ai allāh kā ḳhauf mānane wālo, āo aur suno! jo kuchh allāh ne merī jān ke lie kiyā wuh tumheṅ sunāūṅgā."},{"number":17,"verse":"maiṅ ne apne muṅh se use pukārā, lekin merī zabān us kī tārīf karne ke lie tayyār thī."},{"number":18,"verse":"agar maiṅ dil meṅ gunāh kī parwarish kartā to rab merī na suntā."},{"number":19,"verse":"lekin yaqīnan rab ne merī sunī, us ne merī iltijā par tawajjuh dī."},{"number":20,"verse":"allāh kī hamd ho, jis ne na merī duā radd kī, na apnī shafqat mujh se bāz rakhī."}]}