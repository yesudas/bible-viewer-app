{"bibleAbbr":"urRGV2017","bookName":"zabūr","bookEnglishName":"Psalms","chapterNumber":149,"verses":[{"number":1,"verse":"( siyyūn rab kī hamd kare!) rab kī hamd ho! rab kī tamjīd meṅ nayā gīt gāo, īmāndāroṅ kī jamā'at meṅ us kī tārīf karo."},{"number":2,"verse":"isrāīl apne ḳhāliq se ḳhush ho, siyyūn ke farzand apne bādshāh kī ḳhushī manāeṅ."},{"number":3,"verse":"wuh nāch kar us ke nām kī satāish kareṅ, daf aur sarod se us kī madahsarāī kareṅ."},{"number":4,"verse":"kyūṅki rab apnī qaum se ḳhush hai. wuh musībatzadoṅ ko apnī najāt kī shān-o-shaukat se ārāstā kartā hai."},{"number":5,"verse":"īmāndār is shān-o-shaukat ke bāis ḳhushī manāeṅ, wuh apne bistaroṅ par shādmānī ke nāre lagāeṅ."},{"number":6,"verse":"un ke muṅh meṅ allāh kī hamd-o-sanā aur un ke hāthoṅ meṅ dodhārī talwār ho"},{"number":7,"verse":"tāki dīgar aqwām se intiqām leṅ aur ummatoṅ ko sazā deṅ."},{"number":8,"verse":"wuh un ke bādshāhoṅ ko zanjīroṅ meṅ aur un ke shurafā ko beṛiyoṅ meṅ jakaṛ leṅge"},{"number":9,"verse":"tāki unheṅ wuh sazā deṅ jis kā faislā qalamband ho chukā hai. yih izzat allāh ke tamām īmāndāroṅ ko hāsil hai. rab kī hamd ho!"}]}