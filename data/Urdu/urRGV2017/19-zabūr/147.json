{"bibleAbbr":"urRGV2017","bookName":"zabūr","bookEnglishName":"Psalms","chapterNumber":147,"verses":[{"number":1,"verse":"( kāināt aur tārīḳh meṅ rab kā band-o-bast) rab kī hamd ho! apne ḳhudā kī madahsarāī karnā kitnā bhalā hai, us kī tamjīd karnā kitnā pyārā aur ḳhūbsūrat hai."},{"number":2,"verse":"rab yarūshalam ko tāmīr kartā aur isrāīl ke muntashir jilāwatanoṅ ko jamā kartā hai."},{"number":3,"verse":"wuh dilshikastoṅ ko shifā de kar un ke zaḳhmoṅ par marham-paṭṭī lagātā hai."},{"number":4,"verse":"wuh sitāroṅ kī tādād gin letā aur har ek kā nām le kar unheṅ bulātā hai."},{"number":5,"verse":"hamārā rab azīm hai, aur us kī qudrat zabardast hai. us kī hikmat kī koī intihā nahīṅ."},{"number":6,"verse":"rab musībatzadoṅ ko uṭhā khaṛā kartā lekin badkāroṅ ko ḳhāk meṅ milā detā hai."},{"number":7,"verse":"rab kī tamjīd meṅ shukr kā gīt gāo, hamāre ḳhudā kī ḳhushī meṅ sarod bajāo."},{"number":8,"verse":"kyūṅki wuh āsmān par bādal chhāne detā, zamīn ko bārish muhayyā kartā aur pahāṛoṅ par ghās phūṭne detā hai."},{"number":9,"verse":"wuh maweshī ko chārā aur kawwe ke bachchoṅ ko wuh kuchh khilātā hai jo wuh shor machā kar māṅgte haiṅ."},{"number":10,"verse":"na wuh ghoṛe kī tāqat se lutfandoz hotā, na ādmī kī mazbūt ṭāṅgoṅ se ḳhush hotā hai."},{"number":11,"verse":"rab un hī se ḳhush hotā hai jo us kā ḳhauf mānte aur us kī shafqat ke intizār meṅ rahte haiṅ."},{"number":12,"verse":"ai yarūshalam, rab kī madahsarāī kar! ai siyyūn, apne ḳhudā kī hamd kar!"},{"number":13,"verse":"kyūṅki us ne tere darwāzoṅ ke kunḍe mazbūt karke tere darmiyān basne wālī aulād ko barkat dī hai."},{"number":14,"verse":"wuhī tere ilāqe meṅ amn aur sukūn qāim rakhtā aur tujhe behtarīn gandum se ser kartā hai."},{"number":15,"verse":"wuh apnā farmān zamīn par bhejtā hai to us kā kalām tezī se pahuṅchtā hai."},{"number":16,"verse":"wuh ūn jaisī barf muhayyā kartā aur pālā rākh kī tarah chāroṅ taraf bikher detā hai."},{"number":17,"verse":"wuh apne ole kankaroṅ kī tarah zamīn par phaiṅk detā hai. kaun us kī shadīd sardī bardāsht kar saktā hai?"},{"number":18,"verse":"wuh ek bār phir apnā farmān bhejtā hai to barf pighal jātī hai. wuh apnī hawā chalne detā hai to pānī ṭapakne lagtā hai."},{"number":19,"verse":"us ne yāqūb ko apnā kalām sunāyā, isrāīl par apne ahkām aur āīn zāhir kie haiṅ."},{"number":20,"verse":"aisā sulūk us ne kisī aur qaum se nahīṅ kiyā. dīgar aqwām to tere ahkām nahīṅ jāntīṅ. rab kī hamd ho!"}]}