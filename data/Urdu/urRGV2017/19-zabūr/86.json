{"bibleAbbr":"urRGV2017","bookName":"zabūr","bookEnglishName":"Psalms","chapterNumber":86,"verses":[{"number":1,"verse":"( musībat meṅ duā) dāūd kī duā. ai rab, apnā kān jhukā kar merī sun, kyūṅki maiṅ musībatzadā aur muhtāj hūṅ."},{"number":2,"verse":"merī jān ko mahfūz rakh, kyūṅki maiṅ īmāndār hūṅ. apne ḳhādim ko bachā jo tujh par bharosā rakhtā hai. tū hī merā ḳhudā hai!"},{"number":3,"verse":"ai rab, mujh par mehrbānī kar, kyūṅki din bhar maiṅ tujhe pukārtā hūṅ."},{"number":4,"verse":"apne ḳhādim kī jān ko ḳhush kar, kyūṅki maiṅ terā ārzūmand hūṅ."},{"number":5,"verse":"kyūṅki tū ai rab bhalā hai, tū muāf karne ke lie tayyār hai. jo bhī tujhe pukārte haiṅ un par tū baṛī shafqat kartā hai."},{"number":6,"verse":"ai rab, merī duā sun, merī iltijāoṅ par tawajjuh kar."},{"number":7,"verse":"musībat ke din maiṅ tujhe pukārtā hūṅ, kyūṅki tū merī suntā hai."},{"number":8,"verse":"ai rab, mābūdoṅ meṅ se koī terī mānind nahīṅ hai. jo kuchh tū kartā hai koī aur nahīṅ kar saktā."},{"number":9,"verse":"ai rab, jitnī bhī qaumeṅ tū ne banāīṅ wuh ā kar tere huzūr sijdā kareṅgī aur tere nām ko jalāl deṅgī."},{"number":10,"verse":"kyūṅki tū hī azīm hai aur mojize kartā hai. tū hī ḳhudā hai."},{"number":11,"verse":"ai rab, mujhe apnī rāh sikhā tāki terī wafādārī meṅ chalūṅ. baḳhsh de ki maiṅ pūre dil se terā ḳhauf mānūṅ."},{"number":12,"verse":"ai rab mere ḳhudā, maiṅ pūre dil se terā shukr karūṅga, hameshā tak tere nām kī tāzīm karūṅga."},{"number":13,"verse":"kyūṅki terī mujh par shafqat azīm hai, tū ne merī jān ko pātāl kī gahrāiyoṅ se chhuṛāyā hai."},{"number":14,"verse":"ai allāh, maġhrūr mere ḳhilāf uṭh khaṛe hue haiṅ, zālimoṅ kā jaththā merī jān lene ke darpai hai. yih log terā lihāz nahīṅ karte."},{"number":15,"verse":"lekin tū, ai rab, rahīm aur mehrbān ḳhudā hai. tū tahammul, shafqat aur wafā se bharpūr hai."},{"number":16,"verse":"merī taraf rujū farmā, mujh par mehrbānī kar! apne ḳhādim ko apnī quwwat atā kar, apnī ḳhādimā ke beṭe ko bachā."},{"number":17,"verse":"mujhe apnī mehrbānī kā koī nishān dikhā. mujh se nafrat karne wāle yih dekh kar sharmindā ho jāeṅ ki tū rab ne merī madad karke mujhe tasallī dī hai."}]}