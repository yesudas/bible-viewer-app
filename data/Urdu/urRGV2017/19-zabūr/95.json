{"bibleAbbr":"urRGV2017","bookName":"zabūr","bookEnglishName":"Psalms","chapterNumber":95,"verses":[{"number":1,"verse":"( parastish aur farmāṅbardārī kī dāwat) āo, ham shādiyānā bajā kar rab kī madahsarāī kareṅ, ḳhushī ke nāre lagā kar apnī najāt kī chaṭān kī tamjīd kareṅ!"},{"number":2,"verse":"āo, ham shukrguzārī ke sāth us ke huzūr āeṅ, gīt gā kar us kī satāish kareṅ."},{"number":3,"verse":"kyūṅki rab azīm ḳhudā aur tamām mābūdoṅ par azīm bādshāh hai."},{"number":4,"verse":"us ke hāth meṅ zamīn kī gahrāiyāṅ haiṅ, aur pahāṛ kī bulandiyāṅ bhī usī kī haiṅ."},{"number":5,"verse":"samundar us kā hai, kyūṅki us ne use ḳhalaq kiyā. ḳhushkī us kī hai, kyūṅki us ke hāthoṅ ne use tashkīl diyā."},{"number":6,"verse":"āo ham sijdā kareṅ aur rab apne ḳhāliq ke sāmne jhuk kar ghuṭne ṭekeṅ."},{"number":7,"verse":"kyūṅki wuh hamārā ḳhudā hai aur ham us kī charāgāh kī qaum aur us ke hāth kī bheṛeṅ haiṅ. agar tum āj us kī āwāz suno"},{"number":8,"verse":"“to apne diloṅ ko saḳht na karo jis tarah marībā meṅ huā, jis tarah registān meṅ massā meṅ huā."},{"number":9,"verse":"wahāṅ tumhāre bāpdādā ne mujhe āzmāyā aur jāṅchā, hālāṅki unhoṅ ne mere kām dekh lie the."},{"number":10,"verse":"chālīs sāl maiṅ us nasl se ghin khātā rahā. maiṅ bolā, ‘un ke dil hameshā sahīh rāh se haṭ jāte haiṅ, aur wuh merī rāheṅ nahīṅ jānte.’"},{"number":11,"verse":"apne ġhazab meṅ maiṅ ne qasam khāī, ‘yih kabhī us mulk meṅ dāḳhil nahīṅ hoṅge jahāṅ maiṅ unheṅ sukūn detā’.”"}]}