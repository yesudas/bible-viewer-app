{"bibleAbbr":"urRGV2017","bookName":"zabūr","bookEnglishName":"Psalms","chapterNumber":73,"verses":[{"number":1,"verse":"( tīsrī kitāb 73-89) ( bedīnoṅ kī kāmyābī ke bāwujūd tasallī) āsaf kā zabūr. yaqīnan allāh isrāīl par mehrbān hai, un par jin ke dil pāk haiṅ."},{"number":2,"verse":"lekin maiṅ phisalne ko thā, mere qadam laġhzish khāne ko the."},{"number":3,"verse":"kyūṅki sheḳhībāzoṅ ko dekh kar maiṅ bechain ho gayā, is lie ki bedīn itne ḳhushhāl haiṅ."},{"number":4,"verse":"marte waqt un ko koī taqlīf nahīṅ hotī, aur un ke jism moṭe-tāze rahte haiṅ."},{"number":5,"verse":"ām logoṅ ke masāil se un kā wāstā nahīṅ paṛtā. jis dard-o-karab meṅ dūsre mubtalā rahte haiṅ us se wuh āzād hote haiṅ."},{"number":6,"verse":"is lie un ke gale meṅ takabbur kā hār hai, wuh zulm kā libās pahne phirte haiṅ."},{"number":7,"verse":"charbī ke bāis un kī āṅkheṅ ubhar āī haiṅ. un ke dil belagām wahmoṅ kī girift meṅ rahte haiṅ."},{"number":8,"verse":"wuh mazāq uṛā kar burī bāteṅ karte haiṅ, apne ġhurūr meṅ zulm kī dhamkiyāṅ dete haiṅ."},{"number":9,"verse":"wuh samajhte haiṅ ki jo kuchh hamāre muṅh se nikaltā hai wuh āsmān se hai, jo bāt hamārī zabān par ā jātī hai wuh pūrī zamīn ke lie ahmiyat rakhtī hai."},{"number":10,"verse":"chunāṅche awām un kī taraf rujū hote haiṅ, kyūṅki un ke hāṅ kasrat kā pānī piyā jātā hai."},{"number":11,"verse":"wuh kahte haiṅ, “allāh ko kyā patā hai? allāh t'ālā ko ilm hī nahīṅ.”"},{"number":12,"verse":"dekho, yihī hai bedīnoṅ kā hāl. wuh hameshā sukūn se rahte, hameshā apnī daulat meṅ izāfā karte haiṅ."},{"number":13,"verse":"yaqīnan maiṅ ne befāidā apnā dil pāk rakhā aur abas apne hāth ġhalat kām karne se bāz rakhe."},{"number":14,"verse":"kyūṅki din bhar maiṅ dard-o-karab meṅ mubtalā rahtā hūṅ, har subh mujhe sazā dī jātī hai."},{"number":15,"verse":"agar maiṅ kahtā, “maiṅ bhī un kī tarah bolūṅgā,” to tere farzandoṅ kī nasl se ġhaddārī kartā."},{"number":16,"verse":"maiṅ soch-bichār meṅ paṛ gayā tāki bāt samjhūṅ, lekin sochte sochte thak gayā, aziyat meṅ sirf izāfā huā."},{"number":17,"verse":"tab maiṅ allāh ke maqdis meṅ dāḳhil ho kar samajh gayā ki un kā anjām kyā hogā."},{"number":18,"verse":"yaqīnan tū unheṅ phisalnī jagah par rakhegā, unheṅ fareb meṅ phaṅsā kar zamīn par paṭaḳh degā."},{"number":19,"verse":"achānak hī wuh tabāh ho jāeṅge, dahshatnāk musībat meṅ phaṅs kar mukammal taur par fanā ho jāeṅge."},{"number":20,"verse":"ai rab, jis tarah ḳhwāb jāg uṭhte waqt ġhairhaqīqī sābit hotā hai usī tarah tū uṭhte waqt unheṅ wahm qarār de kar haqīr jānegā."},{"number":21,"verse":"jab mere dil meṅ talḳhī paidā huī aur mere bātin meṅ saḳht dard thā"},{"number":22,"verse":"to maiṅ ahmaq thā. maiṅ kuchh nahīṅ samajhtā thā balki tere sāmne maweshī kī mānind thā."},{"number":23,"verse":"to bhī maiṅ hameshā tere sāth lipṭā rahūṅgā, kyūṅki tū merā dahnā hāth thāme rakhtā hai."},{"number":24,"verse":"tū apne mashware se merī qiyādat karke āḳhir meṅ izzat ke sāth merā ḳhairmaqdam karegā."},{"number":25,"verse":"jab tū mere sāth hai to mujhe āsmān par kyā kamī hogī? jab tū mere sāth hai to maiṅ zamīn kī koī bhī chīz nahīṅ chāhūṅgā."},{"number":26,"verse":"ḳhwāh merā jism aur merā dil jawāb de jāeṅ, lekin allāh hameshā tak mere dil kī chaṭān aur merī mīrās hai."},{"number":27,"verse":"yaqīnan jo tujh se dūr haiṅ wuh halāk ho jāeṅge, jo tujh se bewafā haiṅ unheṅ tū tabāh kar degā."},{"number":28,"verse":"lekin mere lie allāh kī qurbat sab kuchh hai. maiṅ ne rab qādir-e-mutlaq ko apnī panāhgāh banāyā hai, aur maiṅ logoṅ ko tere tamām kām sunāūṅgā."}]}