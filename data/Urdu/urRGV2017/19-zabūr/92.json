{"bibleAbbr":"urRGV2017","bookName":"zabūr","bookEnglishName":"Psalms","chapterNumber":92,"verses":[{"number":1,"verse":"( allāh kī satāish karne kī ḳhushī) zabūr. sabat ke lie gīt. rab kā shukr karnā bhalā hai. ai allāh t'ālā, tere nām kī madahsarāī karnā bhalā hai."},{"number":2,"verse":"subh ko terī shafqat aur rāt ko terī wafā kā elān karnā bhalā hai,"},{"number":3,"verse":"ḳhāskar jab sāth sāth das tāroṅ wālā sāz, sitār aur sarod bajte haiṅ."},{"number":4,"verse":"kyūṅki ai rab, tū ne mujhe apne kāmoṅ se ḳhush kiyā hai, aur tere hāthoṅ ke kām dekh kar maiṅ ḳhushī ke nāre lagātā hūṅ."},{"number":5,"verse":"ai rab, tere kām kitne azīm, tere ḳhayālāt kitne gahre haiṅ."},{"number":6,"verse":"nādān yih nahīṅ jāntā, ahmaq ko is kī samajh nahīṅ ātī."},{"number":7,"verse":"go bedīn ghās kī tarah phūṭ nikalte aur badkār sab phalte phūlte haiṅ, lekin āḳhirkār wuh hameshā ke lie halāk ho jāeṅge."},{"number":8,"verse":"magar tū, ai rab, abad tak sarbuland rahegā."},{"number":9,"verse":"kyūṅki tere dushman, ai rab, tere dushman yaqīnan tabāh ho jāeṅge, badkār sab titar-bitar ho jāeṅge."},{"number":10,"verse":"tū ne mujhe janglī bail kī sī tāqat de kar tāzā tel se masah kiyā hai."},{"number":11,"verse":"merī āṅkh apne dushmanoṅ kī shikast se aur mere kān un sharīroṅ ke anjām se lutfandoz hue haiṅ jo mere ḳhilāf uṭh khaṛe hue haiṅ."},{"number":12,"verse":"rāstbāz khajūr ke daraḳht kī tarah phale phūlegā, wuh lubnān ke deodār ke daraḳht kī tarah baṛhegā."},{"number":13,"verse":"jo paude rab kī sukūnatgāh meṅ lagāe gae haiṅ wuh hamāre ḳhudā kī bārgāhoṅ meṅ phaleṅ phūleṅge."},{"number":14,"verse":"wuh buṛhāpe meṅ bhī phal lāeṅge aur tar-o-tāzā aur hare-bhare raheṅge."},{"number":15,"verse":"us waqt bhī wuh elān kareṅge, “rab rāst hai. wuh merī chaṭān hai, aur us meṅ nārāstī nahīṅ hotī.”"}]}