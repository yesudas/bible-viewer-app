{"bibleAbbr":"urRGV2017","bookName":"zabūr","bookEnglishName":"Psalms","chapterNumber":116,"verses":[{"number":1,"verse":"( maut se najāt par shukrguzārī) maiṅ rab se muhabbat rakhtā hūṅ, kyūṅki us ne merī āwāz aur merī iltijā sunī hai."},{"number":2,"verse":"us ne apnā kān merī taraf jhukāyā hai, is lie maiṅ umr bhar use pukārūṅga."},{"number":3,"verse":"maut ne mujhe apnī zanjīroṅ meṅ jakaṛ liyā, aur pātāl kī pareshāniyāṅ mujh par ġhālib āīṅ. maiṅ musībat aur dukh meṅ phaṅs gayā."},{"number":4,"verse":"tab maiṅ ne rab kā nām pukārā, “ai rab, mehrbānī karke mujhe bachā!”"},{"number":5,"verse":"rab mehrbān aur rāst hai, hamārā ḳhudā rahīm hai."},{"number":6,"verse":"rab sādā logoṅ kī hifāzat kartā hai. jab maiṅ pasthāl thā to us ne mujhe bachāyā."},{"number":7,"verse":"ai merī jān, apnī ārāmgāh ke pās wāpas ā, kyūṅki rab ne tere sāth bhalāī kī hai."},{"number":8,"verse":"kyūṅki ai rab, tū ne merī jān ko maut se, merī āṅkhoṅ ko āṅsū bahāne se aur mere pāoṅ ko phisalne se bachāyā hai."},{"number":9,"verse":"ab maiṅ zindoṅ kī zamīn meṅ rah kar rab ke huzūr chalūṅgā."},{"number":10,"verse":"maiṅ īmān lāyā aur is lie bolā, “maiṅ shadīd musībat meṅ phaṅs gayā hūṅ.”"},{"number":11,"verse":"maiṅ saḳht ghabrā gayā aur bolā, “tamām insān daroġhgo haiṅ.”"},{"number":12,"verse":"jo bhalāiyāṅ rab ne mere sāth kī haiṅ un sab ke iwaz maiṅ kyā dūṅ?"},{"number":13,"verse":"maiṅ najāt kā pyālā uṭhā kar rab kā nām pukārūṅga."},{"number":14,"verse":"maiṅ rab ke huzūr us kī sārī qaum ke sāmne hī apnī mannateṅ pūrī karūṅga."},{"number":15,"verse":"rab kī nigāh meṅ us ke īmāndāroṅ kī maut girāṅqadar hai."},{"number":16,"verse":"ai rab, yaqīnan maiṅ terā ḳhādim, hāṅ terā ḳhādim aur terī ḳhādimā kā beṭā hūṅ. tū ne merī zanjīroṅ ko toṛ ḍālā hai."},{"number":17,"verse":"maiṅ tujhe shukrguzārī kī qurbānī pesh karke terā nām pukārūṅga."},{"number":18,"verse":"maiṅ rab ke huzūr us kī sārī qaum ke sāmne hī apnī mannateṅ pūrī karūṅga."},{"number":19,"verse":"maiṅ rab ke ghar kī bārgāhoṅ meṅ, ai yarūshalam tere bīch meṅ hī unheṅ pūrā karūṅga. rab kī hamd ho."}]}