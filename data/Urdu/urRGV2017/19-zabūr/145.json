{"bibleAbbr":"urRGV2017","bookName":"zabūr","bookEnglishName":"Psalms","chapterNumber":145,"verses":[{"number":1,"verse":"( allāh kī abadī shafqat) dāūd kā zabūr. hamd-o-sanā kā gīt. ai mere ḳhudā, maiṅ terī tāzīm karūṅga. ai bādshāh, maiṅ hameshā tak tere nām kī satāish karūṅga."},{"number":2,"verse":"rozānā maiṅ terī tamjīd karūṅga, hameshā tak tere nām kī hamd karūṅga."},{"number":3,"verse":"rab azīm aur baṛī tārīf ke lāiq hai. us kī azmat insān kī samajh se bāhar hai."},{"number":4,"verse":"ek pusht aglī pusht ke sāmne wuh kuchh sarāhe jo tū ne kiyā hai, wuh dūsroṅ ko tere zabardast kām sunāeṅ."},{"number":5,"verse":"maiṅ tere shāndār jalāl kī azmat aur tere mojizoṅ meṅ mahw-e-ḳhyāl rahūṅgā."},{"number":6,"verse":"log tere haibatnāk kāmoṅ kī qudrat pesh kareṅ, aur maiṅ bhī terī azmat bayān karūṅga."},{"number":7,"verse":"wuh josh se terī baṛī bhalāī ko sarāheṅ aur ḳhushī se terī rāstī kī madahsarāī kareṅ."},{"number":8,"verse":"rab mehrbān aur rahīm hai. wuh tahammul aur shafqat se bharpūr hai."},{"number":9,"verse":"rab sab ke sāth bhalāī kartā hai, wuh apnī tamām maḳhlūqāt par rahm kartā hai."},{"number":10,"verse":"ai rab, terī tamām maḳhlūqāt terā shukr kareṅ. tere īmāndār terī tamjīd kareṅ."},{"number":11,"verse":"wuh terī bādshāhī ke jalāl par faḳhr kareṅ aur terī qudrat bayān kareṅ"},{"number":12,"verse":"tāki ādamzād tere qawī kāmoṅ aur terī bādshāhī kī jalālī shān-o-shaukat se āgāh ho jāeṅ."},{"number":13,"verse":"terī bādshāhī kī koī intihā nahīṅ, aur terī saltanat pusht-dar-pusht hameshā tak qāim rahegī."},{"number":14,"verse":"rab tamām girne wāloṅ kā sahārā hai. jo bhī dab jāe use wuh uṭhā khaṛā kartā hai."},{"number":15,"verse":"sab kī āṅkheṅ tere intizār meṅ rahtī haiṅ, aur tū har ek ko waqt par us kā khānā muhayyā kartā hai."},{"number":16,"verse":"tū apnī muṭṭhī khol kar har jāndār kī ḳhwāhish pūrī kartā hai."},{"number":17,"verse":"rab apnī tamām rāhoṅ meṅ rāst aur apne tamām kāmoṅ meṅ wafādār hai."},{"number":18,"verse":"rab un sab ke qarīb hai jo use pukārte haiṅ, jo diyānatdārī se use pukārte haiṅ."},{"number":19,"verse":"jo us kā ḳhauf māneṅ un kī ārzū wuh pūrī kartā hai. wuh un kī faryādeṅ sun kar un kī madad kartā hai."},{"number":20,"verse":"rab un sab ko mahfūz rakhtā hai jo use pyār karte haiṅ, lekin bedīnoṅ ko wuh halāk kartā hai."},{"number":21,"verse":"merā muṅh rab kī tārīf bayān kare, tamām maḳhlūqāt hameshā tak us ke muqaddas nām kī satāish kareṅ."}]}