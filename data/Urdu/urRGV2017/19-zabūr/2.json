{"bibleAbbr":"urRGV2017","bookName":"zabūr","bookEnglishName":"Psalms","chapterNumber":2,"verses":[{"number":1,"verse":"( allāh kā masīh) aqwām kyūṅ taish meṅ ā gaī haiṅ? ummateṅ kyūṅ bekār sāzisheṅ kar rahī haiṅ?"},{"number":2,"verse":"duniyā ke bādshāh uṭh khaṛe hue, hukmrān rab aur us ke masīh ke ḳhilāf jamā ho gae haiṅ."},{"number":3,"verse":"wuh kahte haiṅ, “āo, ham un kī zanjīroṅ ko toṛ kar āzād ho jāeṅ, un ke rassoṅ ko dūr tak phaiṅk deṅ.”"},{"number":4,"verse":"lekin jo āsmān par taḳhtnashīn hai wuh haṅstā hai, rab un kā mazāq uṛātā hai."},{"number":5,"verse":"phir wuh ġhusse se unheṅ ḍānṭtā, apnā shadīd ġhazab un par nāzil karke unheṅ ḍarātā hai."},{"number":6,"verse":"wuh farmātā hai, “maiṅ ne ḳhud apne bādshāh ko apne muqaddas pahāṛ siyyūn par muqarrar kiyā hai!”"},{"number":7,"verse":"āo, maiṅ rab kā farmān sunāūṅ. us ne mujh se kahā, “tū merā beṭā hai, āj maiṅ terā bāp ban gayā hūṅ."},{"number":8,"verse":"mujh se māṅg to maiṅ tujhe mīrās meṅ tamām aqwām atā karūṅga, duniyā kī intihā tak sab kuchh baḳhsh dūṅgā."},{"number":9,"verse":"tū unheṅ lohe ke shāhī asā se pāsh pāsh karegā, unheṅ miṭṭī ke bartanoṅ kī tarah chaknāchūr karegā.”"},{"number":10,"verse":"chunāṅche ai bādshāho, samajh se kām lo! ai duniyā ke hukmrāno, tarbiyat qabūl karo!"},{"number":11,"verse":"ḳhauf karte hue rab kī ḳhidmat karo, larazte hue ḳhushī manāo."},{"number":12,"verse":"beṭe ko bosā do, aisā na ho ki wuh ġhusse ho jāe aur tum rāste meṅ hī halāk ho jāo. kyūṅki wuh ek dam taish meṅ ā jātā hai. mubārak haiṅ wuh sab jo us meṅ panāh lete haiṅ."}]}