{"bibleAbbr":"urRGV2017","bookName":"zabūr","bookEnglishName":"Psalms","chapterNumber":24,"verses":[{"number":1,"verse":"( bādshāh kā istiqbāl) dāūd kā zabūr. zamīn aur jo kuchh us par hai rab kā hai, duniyā aur us ke bāshinde usī ke haiṅ."},{"number":2,"verse":"kyūṅki us ne zamīn kī bunyād samundaroṅ par rakhī aur use daryāoṅ par qāim kiyā."},{"number":3,"verse":"kis ko rab ke pahāṛ par chaṛhnī kī ijāzat hai? kaun us ke muqaddas maqām meṅ khaṛā ho saktā hai?"},{"number":4,"verse":"wuh jis ke hāth pāk aur dil sāf haiṅ, jo na fareb kā irādā rakhtā, na qasam khā kar jhūṭ boltā hai."},{"number":5,"verse":"wuh rab se barkat pāegā, use apnī najāt ke ḳhudā se rāstī milegī."},{"number":6,"verse":"yih hogā un logoṅ kā hāl jo allāh kī marzī daryāft karte, jo tere chehre ke tālib hote haiṅ, ai yāqūb ke ḳhudā. (silāh)"},{"number":7,"verse":"ai phāṭako, khul jāo! ai qadīm darwāzo, pūre taur par khul jāo tāki jalāl kā bādshāh dāḳhil ho jāe."},{"number":8,"verse":"jalāl kā bādshāh kaun hai? rab jo qawī aur qādir hai, rab jo jang meṅ zor-āwar hai."},{"number":9,"verse":"ai phāṭako, khul jāo! ai qadīm darwāzo, pūre taur par khul jāo tāki jalāl kā bādshāh dāḳhil ho jāe."},{"number":10,"verse":"jalāl kā bādshāh kaun hai? rabb-ul-afwāj, wuhī jalāl kā bādshāh hai. (silāh)"}]}