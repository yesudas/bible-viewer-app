{"bibleAbbr":"urRGV2017","bookName":"zabūr","bookEnglishName":"Psalms","chapterNumber":64,"verses":[{"number":1,"verse":"( sharīat ke poshīdā hamloṅ se hifāzat kī duā) dāūd kā zabūr. mausīqī ke rāhnumā ke lie. ai allāh, sun jab maiṅ apnī āh-o-zārī pesh kartā hūṅ. merī zindagī dushman kī dahshat se mahfūz rakh."},{"number":2,"verse":"mujhe badmāshoṅ kī sāzishoṅ se chhupāe rakh, un kī halchal se jo ġhalat kām karte haiṅ."},{"number":3,"verse":"wuh apnī zabān ko talwār kī tarah tez karte aur apne zahrīle alfāz ko tīroṅ kī tarah tayyār rakhte haiṅ"},{"number":4,"verse":"tāki tāk meṅ baiṭh kar unheṅ bequsūr par chalāeṅ. wuh achānak aur bebākī se unheṅ us par barsā dete haiṅ."},{"number":5,"verse":"wuh burā kām karne meṅ ek dūsre kī hauslā-afzāī karte, ek dūsre se mashwarā lete haiṅ ki ham apne phande kis tarah chhupā kar lagāeṅ? wuh kahte haiṅ, “yih kisī ko bhī nazar nahīṅ āeṅge.”"},{"number":6,"verse":"wuh baṛī bārīkī se bure mansūboṅ kī tayyāriyāṅ karte, phir kahte haiṅ, “chalo, bāt ban gaī hai, mansūbā soch-bichār ke bād tayyār huā hai.” yaqīnan insān ke bātin aur dil kī tah tak pahuṅchnā mushkil hī hai."},{"number":7,"verse":"lekin allāh un par tīr barsāegā, aur achānak hī wuh zaḳhmī ho jāeṅge."},{"number":8,"verse":"wuh apnī hī zabān se ṭhokar khā kar gir jāeṅge. jo bhī unheṅ dekhegā wuh “taubā taubā” kahegā."},{"number":9,"verse":"tab tamām log ḳhauf khā kar kaheṅge, “allāh hī ne yih kiyā!” unheṅ samajh āegī ki yih usī kā kām hai."},{"number":10,"verse":"rāstbāz allāh kī ḳhushī manā kar us meṅ panāh legā, aur jo dil se diyānatdār haiṅ wuh sab faḳhr kareṅge."}]}