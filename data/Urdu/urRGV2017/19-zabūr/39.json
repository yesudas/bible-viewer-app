{"bibleAbbr":"urRGV2017","bookName":"zabūr","bookEnglishName":"Psalms","chapterNumber":39,"verses":[{"number":1,"verse":"( insān ke fānī hone ke pesh-e-nazar iltijā) dāūd kā zabūr. yadūtūn ke lie. mausīqī ke rāhnumā ke lie. maiṅ bolā, “maiṅ apnī rāhoṅ par dhyān dūṅgā tāki apnī zabān se gunāh na karūṅ. jab tak bedīn mere sāmne rahe us waqt tak apne muṅh ko lagām die rahūṅgā.”"},{"number":2,"verse":"maiṅ chup-chāp ho gayā aur achchhī chīzoṅ se dūr rah kar ḳhāmosh rahā. tab merī aziyat baṛh gaī."},{"number":3,"verse":"merā dil pareshānī se tapne lagā, mere karāhte karāhte mere andar bechainī kī āg sī bhaṛak uṭhī. tab bāt zabān par ā gaī,"},{"number":4,"verse":"“ai rab, mujhe merā anjām aur merī umr kī had dikhā tāki maiṅ jān lūṅ ki kitnā fānī hūṅ."},{"number":5,"verse":"dekh, merī zindagī kā daurāniyā tere sāmne lamhā bhar kā hai. merī pūrī umr tere nazdīk kuchh bhī nahīṅ hai. har insān dam bhar kā hī hai, ḳhwāh wuh kitnī hī mazbūtī se khaṛā kyūṅ na ho. (silāh)"},{"number":6,"verse":"jab wuh idhar udhar ghūme phire to sāyā hī hai. us kā shor-sharābā bātil hai, aur go wuh daulat jamā karne meṅ masrūf rahe to bhī use mālūm nahīṅ ki bād meṅ kis ke qabze meṅ āegī.”"},{"number":7,"verse":"chunāṅche ai rab, maiṅ kis ke intizār meṅ rahūṅ? tū hī merī wāhid ummīd hai!"},{"number":8,"verse":"mere tamām gunāhoṅ se mujhe chhuṭkārā de. ahmaq ko merī ruswāī karne na de."},{"number":9,"verse":"maiṅ ḳhāmosh ho gayā hūṅ aur kabhī apnā muṅh nahīṅ kholtā, kyūṅki yih sab kuchh tere hī hāth se huā hai."},{"number":10,"verse":"apnā azāb mujh se dūr kar! tere hāth kī zarboṅ se maiṅ halāk ho rahā hūṅ."},{"number":11,"verse":"jab tū insān ko us ke qusūr kī munāsib sazā de kar us ko tambīh kartā hai to us kī ḳhūbsūratī kīṛā lage kapṛe kī tarah jātī rahtī hai. har insān dam bhar kā hī hai. (silāh)"},{"number":12,"verse":"ai rab, merī duā sun aur madad ke lie merī āhoṅ par tawajjuh de. mere āṅsū'oṅ ko dekh kar ḳhāmosh na rah. kyūṅki maiṅ tere huzūr rahne wālā pardesī, apne tamām bāpdādā kī tarah tere huzūr basne wālā ġhairshahrī hūṅ."},{"number":13,"verse":"mujh se bāz ā tāki maiṅ kūch karke nest ho jāne se pahle ek bār phir hashshāsh-bashshāsh ho jāūṅ."}]}