{"bibleAbbr":"urRGV2017","bookName":"zabūr","bookEnglishName":"Psalms","chapterNumber":96,"verses":[{"number":1,"verse":"( duniyā kā ḳhāliq aur munsif) rab kī tamjīd meṅ nayā gīt gāo, ai pūrī duniyā, rab kī madahsarāī karo."},{"number":2,"verse":"rab kī tamjīd meṅ gīt gāo, us ke nām kī satāish karo, roz-ba-roz us kī najāt kī ḳhushḳhabrī sunāo."},{"number":3,"verse":"qaumoṅ meṅ us kā jalāl aur tamām ummatoṅ meṅ us ke ajāib bayān karo."},{"number":4,"verse":"kyūṅki rab azīm aur satāish ke bahut lāiq hai. wuh tamām mābūdoṅ se mahīb hai."},{"number":5,"verse":"kyūṅki dīgar qaumoṅ ke tamām mābūd but hī haiṅ jabki rab ne āsmān ko banāyā."},{"number":6,"verse":"us ke huzūr shān-o-shaukat, us ke maqdis meṅ qudrat aur jalāl hai."},{"number":7,"verse":"ai qaumoṅ ke qabīlo, rab kī tamjīd karo, rab ke jalāl aur qudrat kī satāish karo."},{"number":8,"verse":"rab ke nām ko jalāl do. qurbānī le kar us kī bārgāhoṅ meṅ dāḳhil ho jāo."},{"number":9,"verse":"muqaddas libās se ārāstā ho kar rab ko sijdā karo. pūrī duniyā us ke sāmne laraz uṭhe."},{"number":10,"verse":"qaumoṅ meṅ elān karo, “rab hī bādshāh hai! yaqīnan duniyā mazbūtī se qāim hai aur nahīṅ ḍagmagāegī. wuh insāf se qaumoṅ kī adālat karegā.”"},{"number":11,"verse":"āsmān ḳhush ho, zamīn jashn manāe! samundar aur jo kuchh us meṅ hai ḳhushī se garaj uṭhe."},{"number":12,"verse":"maidān aur jo kuchh us meṅ hai bāġh bāġh ho. phir jangal ke daraḳht shādiyānā bajāeṅge."},{"number":13,"verse":"wuh rab ke sāmne shādiyānā bajāeṅge, kyūṅki wuh ā rahā hai, wuh duniyā kī adālat karne ā rahā hai. wuh insāf se duniyā kī adālat karegā aur apnī sadāqat se aqwām kā faislā karegā."}]}