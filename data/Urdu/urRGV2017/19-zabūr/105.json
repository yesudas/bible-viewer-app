{"bibleAbbr":"urRGV2017","bookName":"zabūr","bookEnglishName":"Psalms","chapterNumber":105,"verses":[{"number":1,"verse":"( māzī meṅ rab kī najāt kī hamd) rab kā shukr karo aur us kā nām pukāro! aqwām meṅ us ke kāmoṅ kā elān karo."},{"number":2,"verse":"sāz bajā kar us kī madahsarāī karo. us ke tamām ajāib ke bāre meṅ logoṅ ko batāo."},{"number":3,"verse":"us ke muqaddas nām par faḳhr karo. rab ke tālib dil se ḳhush hoṅ."},{"number":4,"verse":"rab aur us kī qudrat kī daryāft karo, har waqt us ke chehre ke tālib raho."},{"number":5,"verse":"jo mojize us ne kie unheṅ yād karo. us ke ilāhī nishān aur us ke muṅh ke faisle dohrāte raho."},{"number":6,"verse":"tum jo us ke ḳhādim ibrāhīm kī aulād aur yāqūb ke farzand ho, jo us ke barguzīdā log ho, tumheṅ sab kuchh yād rahe!"},{"number":7,"verse":"wuhī rab hamārā ḳhudā hai, wuhī pūrī duniyā kī adālat kartā hai."},{"number":8,"verse":"wuh hameshā apne ahd kā ḳhayāl rakhtā hai, us kalām kā jo us ne hazār pushtoṅ ke lie farmāyā thā."},{"number":9,"verse":"yih wuh ahd hai jo us ne ibrāhīm se bāndhā, wuh wādā jo us ne qasam khā kar is'hāq se kiyā thā."},{"number":10,"verse":"us ne use yāqūb ke lie qāim kiyā tāki wuh us ke mutābiq zindagī guzāre, us ne tasdīq kī ki yih merā isrāīl se abadī ahd hai."},{"number":11,"verse":"sāth sāth us ne farmāyā, “maiṅ tujhe mulk-e-kan'ān dūṅgā. yih terī mīrās kā hissā hogā.”"},{"number":12,"verse":"us waqt wuh tādād meṅ kam aur thoṛe hī the balki mulk meṅ ajnabī hī the."},{"number":13,"verse":"ab tak wuh muḳhtalif qaumoṅ aur saltanatoṅ meṅ ghūmte phirte the."},{"number":14,"verse":"lekin allāh ne un par kisī ko zulm karne na diyā, aur un kī ḳhātir us ne bādshāhoṅ ko ḍānṭā,"},{"number":15,"verse":"“mere masah kie hue ḳhādimoṅ ko mat chheṛnā, mere nabiyoṅ ko nuqsān mat pahuṅchānā.”"},{"number":16,"verse":"phir allāh ne mulk-e-kan'ān meṅ kāl paṛne diyā aur ḳhurāk kā har zaḳhīrā ḳhatm kiyā."},{"number":17,"verse":"lekin us ne un ke āge āge ek ādmī ko misr bhejā yānī yūsuf ko jo ġhulām ban kar faroḳht huā."},{"number":18,"verse":"us ke pāoṅ aur gardan zanjīroṅ meṅ jakaṛe rahe"},{"number":19,"verse":"jab tak wuh kuchh pūrā na huā jis kī peshgoī yūsuf ne kī thī, jab tak rab ke farmān ne us kī tasdīq na kī."},{"number":20,"verse":"tab misrī bādshāh ne apne bandoṅ ko bhej kar use rihāī dī, qaumoṅ ke hukmrān ne use āzād kiyā."},{"number":21,"verse":"us ne use apne gharāne par nigarān aur apnī tamām milkiyat par hukmrān muqarrar kiyā."},{"number":22,"verse":"yūsuf ko fir'aun ke raīsoṅ ko apnī marzī ke mutābiq chalāne aur misrī buzurgoṅ ko hikmat kī tālīm dene kī zimmādārī bhī dī gaī."},{"number":23,"verse":"phir yāqūb kā ḳhāndān misr āyā, aur isrāīl hām ke mulk meṅ ajnabī kī haisiyat se basne lagā."},{"number":24,"verse":"wahāṅ allāh ne apnī qaum ko bahut phalne phūlne diyā, us ne use us ke dushmanoṅ se zyādā tāqatwar banā diyā."},{"number":25,"verse":"sāth sāth us ne misriyoṅ kā rawayyā badal diyā, to wuh us kī qaum isrāīl se nafrat karke rab ke ḳhādimoṅ se chālākiyāṅ karne lage."},{"number":26,"verse":"tab allāh ne apne ḳhādim mūsā aur apne chune hue bande hārūn ko misr meṅ bhejā."},{"number":27,"verse":"mulk-e-hām meṅ ā kar unhoṅ ne un ke darmiyān allāh ke ilāhī nishān aur mojize dikhāe."},{"number":28,"verse":"allāh ke hukm par misr par tārīkī chhā gaī, mulk meṅ andherā ho gayā. lekin unhoṅ ne us ke farmān na māne."},{"number":29,"verse":"us ne un kā pānī ḳhūn meṅ badal kar un kī machhliyoṅ ko marwā diyā."},{"number":30,"verse":"misr ke mulk par meṅḍakoṅ ke ġhol chhā gae jo un ke hukmrānoṅ ke andarūnī kamroṅ tak pahuṅch gae."},{"number":31,"verse":"allāh ke hukm par misr ke pūre ilāqe meṅ makkhiyoṅ aur jū'oṅ ke ġhol phail gae."},{"number":32,"verse":"bārish kī bajāe us ne un ke mulk par ole aur dahakte shole barsāe."},{"number":33,"verse":"us ne un kī angūr kī beleṅ aur anjīr ke daraḳht tabāh kar die, un ke ilāqe ke daraḳht toṛ ḍāle."},{"number":34,"verse":"us ke hukm par anginat ṭiḍḍiyāṅ apne bachchoṅ samet mulk par hamlā-āwar huīṅ."},{"number":35,"verse":"wuh un ke mulk kī tamām hariyālī aur un ke khetoṅ kī tamām paidāwār chaṭ kar gaīṅ."},{"number":36,"verse":"phir allāh ne misr meṅ tamām pahlauṭhoṅ ko mār ḍālā, un kī mardānagī kā pahlā phal tamām huā."},{"number":37,"verse":"is ke bād wuh isrāīl ko chāṅdī aur sone se nawāz kar misr se nikāl lāyā. us waqt us ke qabīloṅ meṅ ṭhokar khāne wālā ek bhī nahīṅ thā."},{"number":38,"verse":"misr ḳhush thā jab wuh rawānā hue, kyūṅki un par isrāīl kī dahshat chhā gaī thī."},{"number":39,"verse":"din ko allāh ne un ke ūpar bādal kambal kī tarah bichhā diyā, rāt ko āg muhayyā kī tāki raushnī ho."},{"number":40,"verse":"jab unhoṅ ne ḳhurāk māṅgī to us ne unheṅ baṭer pahuṅchā kar āsmānī roṭī se ser kiyā."},{"number":41,"verse":"us ne chaṭān ko chāk kiyā to pānī phūṭ niklā, aur registān meṅ pānī kī nadiyāṅ bahne lagīṅ."},{"number":42,"verse":"kyūṅki us ne us muqaddas wāde kā ḳhayāl rakhā jo us ne apne ḳhādim ibrāhīm se kiyā thā."},{"number":43,"verse":"chunāṅche wuh apnī chunī huī qaum ko misr se nikāl lāyā, aur wuh ḳhushī aur shādmānī ke nāre lagā kar nikal āe."},{"number":44,"verse":"us ne unheṅ dīgar aqwām ke mamālik die, aur unhoṅ ne dīgar ummatoṅ kī mehnat ke phal par qabzā kiyā."},{"number":45,"verse":"kyūṅki wuh chāhtā thā ki wuh us ke ahkām aur hidāyāt ke mutābiq zindagī guzāreṅ. rab kī hamd ho."}]}