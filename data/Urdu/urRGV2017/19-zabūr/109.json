{"bibleAbbr":"urRGV2017","bookName":"zabūr","bookEnglishName":"Psalms","chapterNumber":109,"verses":[{"number":1,"verse":"( berahm muḳhālif ke sāmne allāh se duā) dāūd kā zabūr. mausīqī ke rāhnumā ke lie. ai allāh mere faḳhr, ḳhāmosh na rah!"},{"number":2,"verse":"kyūṅki unhoṅ ne apnā bedīn aur farebdih muṅh mere ḳhilāf khol kar jhūṭī zabān se mere sāth bāt kī hai."},{"number":3,"verse":"wuh mujhe nafrat ke alfāz se gher kar bilāwajah mujh se laṛe haiṅ."},{"number":4,"verse":"merī muhabbat ke jawāb meṅ wuh mujh par apnī dushmanī kā izhār karte haiṅ. lekin duā hī merā sahārā hai."},{"number":5,"verse":"merī nekī ke iwaz wuh mujhe nuqsān pahuṅchāte aur mere pyār ke badle mujh se nafrat karte haiṅ."},{"number":6,"verse":"ai allāh, kisī bedīn ko muqarrar kar jo mere dushman ke ḳhilāf gawāhī de, koī muḳhālif us ke dahne hāth khaṛā ho jāe jo us par ilzām lagāe."},{"number":7,"verse":"muqaddame meṅ use mujrim ṭhahrāyā jāe. us kī duāeṅ bhī us ke gunāhoṅ meṅ shumār kī jāeṅ."},{"number":8,"verse":"us kī zindagī muḳhtasar ho, koī aur us kī zimmādārī uṭhāe."},{"number":9,"verse":"us kī aulād yatīm aur us kī bīwī bewā ban jāe."},{"number":10,"verse":"us ke bachche āwārā phireṅ aur bhīk māṅgne par majbūr ho jāeṅ. unheṅ un ke tabāhshudā gharoṅ se nikal kar idhar udhar roṭī ḍhūṅḍnī paṛe."},{"number":11,"verse":"jis se us ne qarzā liyā thā wuh us ke tamām māl par qabzā kare, aur ajnabī us kī mehnat kā phal lūṭ leṅ."},{"number":12,"verse":"koī na ho jo us par mehrbānī kare yā us ke yatīmoṅ par rahm kare."},{"number":13,"verse":"us kī aulād ko miṭāyā jāe, aglī pusht meṅ un kā nām-o-nishān tak na rahe."},{"number":14,"verse":"rab us ke bāpdādā kī nāinsāfī kā lihāz kare, aur wuh us kī māṅ kī ḳhatā bhī darguzar na kare."},{"number":15,"verse":"un kā burā kirdār rab ke sāmne rahe, aur wuh un kī yād rū-e-zamīn par se miṭā ḍāle."},{"number":16,"verse":"kyūṅki us ko kabhī mehrbānī karne kā ḳhayāl na āyā balki wuh musībatzadā, muhtāj aur shikastādil kā tāqqub kartā rahā tāki use mār ḍāle."},{"number":17,"verse":"use lānat karne kā shauq thā, chunāṅche lānat usī par āe! use barkat denā pasand nahīṅ thā, chunāṅche barkat us se dūr rahe."},{"number":18,"verse":"us ne lānat chādar kī tarah oṛh lī, chunāṅche lānat pānī kī tarah us ke jism meṅ aur tel kī tarah us kī haḍḍiyoṅ meṅ sirāyat kar jāe."},{"number":19,"verse":"wuh kapṛe kī tarah us se lipṭī rahe, paṭke kī tarah hameshā us se kamarbastā rahe."},{"number":20,"verse":"rab mere muḳhālifoṅ ko aur unheṅ jo mere ḳhilāf burī bāteṅ karte haiṅ yihī sazā de."},{"number":21,"verse":"lekin tū ai rab qādir-e-mutlaq, apne nām kī ḳhātir mere sāth mehrbānī kā sulūk kar. mujhe bachā, kyūṅki terī hī shafqat tasallībaḳhsh hai."},{"number":22,"verse":"kyūṅki maiṅ musībatzadā aur zarūratmand hūṅ. merā dil mere andar majrūh hai."},{"number":23,"verse":"shām ke ḍhalte sāy kī tarah maiṅ ḳhatm hone wālā hūṅ. mujhe ṭiḍḍī kī tarah jhāṛ kar dūr kar diyā gayā hai."},{"number":24,"verse":"rozā rakhte rakhte mere ghuṭne ḍagmagāne lage aur merā jism sūkh gayā hai."},{"number":25,"verse":"maiṅ apne dushmanoṅ ke lie mazāq kā nishānā ban gayā hūṅ. mujhe dekh kar wuh sar hilā kar “taubā taubā” kahte haiṅ."},{"number":26,"verse":"ai rab mere ḳhudā, merī madad kar! apnī shafqat kā izhār karke mujhe chhuṛā!"},{"number":27,"verse":"unheṅ patā chale ki yih tere hāth se pesh āyā hai, ki tū rab hī ne yih sab kuchh kiyā hai."},{"number":28,"verse":"jab wuh lānat kareṅ to mujhe barkat de! jab wuh mere ḳhilāf uṭheṅ to baḳhsh de ki sharmindā ho jāeṅ jabki terā ḳhādim ḳhush ho."},{"number":29,"verse":"mere muḳhālif ruswāī se mulabbas ho jāeṅ, unheṅ sharmindagī kī chādar oṛhnī paṛe."},{"number":30,"verse":"maiṅ zor se rab kī satāish karūṅga, bahutoṅ ke darmiyān us kī hamd karūṅga."},{"number":31,"verse":"kyūṅki wuh muhtāj ke dahne hāth khaṛā rahtā hai tāki use un se bachāe jo use mujrim ṭhahrāte haiṅ."}]}