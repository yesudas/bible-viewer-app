{"bibleAbbr":"urRGV2017","bookName":"zabūr","bookEnglishName":"Psalms","chapterNumber":25,"verses":[{"number":1,"verse":"( muāfī aur rāhnumāī ke lie duā) dāūd kā zabūr. ai rab, maiṅ terā ārzūmand hūṅ."},{"number":2,"verse":"ai mere ḳhudā, tujh par maiṅ bharosā rakhtā hūṅ. mujhe sharmindā na hone de ki mere dushman mujh par shādiyānā bajāeṅ."},{"number":3,"verse":"kyūṅki jo bhī tujh par ummīd rakhe wuh sharmindā nahīṅ hogā jabki jo bilāwajah bewafā hote haiṅ wuhī sharmindā ho jāeṅge."},{"number":4,"verse":"ai rab, apnī rāheṅ mujhe dikhā, mujhe apne rāstoṅ kī tālīm de."},{"number":5,"verse":"apnī sachchāī ke mutābiq merī rāhnumāī kar, mujhe tālīm de. kyūṅki tū merī najāt kā ḳhudā hai. din bhar maiṅ tere intizār meṅ rahtā hūṅ."},{"number":6,"verse":"ai rab, apnā wuh rahm aur mehrbānī yād kar jo tū qadīm zamāne se kartā āyā hai."},{"number":7,"verse":"ai rab, merī jawānī ke gunāhoṅ aur merī bewafā harkatoṅ ko yād na kar balki apnī bhalāī kī ḳhātir aur apnī shafqat ke mutābiq merā ḳhayāl rakh."},{"number":8,"verse":"rab bhalā aur ādil hai, is lie wuh gunāhgāroṅ ko sahīh rāh par chalne kī talqīn kartā hai."},{"number":9,"verse":"wuh farotanoṅ kī insāf kī rāh par rāhnumāī kartā, halīmoṅ ko apnī rāh kī tālīm detā hai."},{"number":10,"verse":"jo rab ke ahd aur ahkām ke mutābiq zindagī guzāreṅ unheṅ rab mehrbānī aur wafādārī kī rāhoṅ par le chaltā hai."},{"number":11,"verse":"ai rab, merā qusūr sangīn hai, lekin apne nām kī ḳhātir use muāf kar."},{"number":12,"verse":"rab kā ḳhauf mānane wālā kahāṅ hai? rab ḳhud use us rāh kī tālīm degā jo use chunanā hai."},{"number":13,"verse":"tab wuh ḳhushhāl rahegā, aur us kī aulād mulk ko mīrās meṅ pāegī."},{"number":14,"verse":"jo rab kā ḳhauf māneṅ unheṅ wuh apne hamrāz banā kar apne ahd kī tālīm detā hai."},{"number":15,"verse":"merī āṅkheṅ rab ko taktī rahtī haiṅ, kyūṅki wuhī mere pāoṅ ko jāl se nikāl letā hai."},{"number":16,"verse":"merī taraf māil ho jā, mujh par mehrbānī kar! kyūṅki maiṅ tanhā aur musībatzadā hūṅ."},{"number":17,"verse":"mere dil kī pareshāniyāṅ dūr kar, mujhe merī takālīf se rihāī de."},{"number":18,"verse":"merī musībat aur tangī par nazar ḍāl kar merī ḳhatāoṅ ko muāf kar."},{"number":19,"verse":"dekh, mere dushman kitne zyādā haiṅ, wuh kitnā zulm karke mujh se nafrat karte haiṅ."},{"number":20,"verse":"merī jān ko mahfūz rakh, mujhe bachā! mujhe sharmindā na hone de, kyūṅki maiṅ tujh meṅ panāh letā hūṅ."},{"number":21,"verse":"begunāhī aur diyānatdārī merī pahrādārī kareṅ, kyūṅki maiṅ tere intizār meṅ rahtā hūṅ."},{"number":22,"verse":"ai allāh, fidyā de kar isrāīl ko us kī tamām takālīf se āzād kar!"}]}