{"bibleAbbr":"urRGV2017","bookName":"zabūr","bookEnglishName":"Psalms","chapterNumber":102,"verses":[{"number":1,"verse":"( siyyūn kī bahālī ke lie duā (taubā kā pāṅchwāṅ zabūr)) musībatzadā kī duā, us waqt jab wuh niḍhāl ho kar rab ke sāmne apnī āh-o-zārī unḍel detā hai. ai rab, merī duā sun! madad ke lie merī āheṅ tere huzūr pahuṅcheṅ."},{"number":2,"verse":"jab maiṅ musībat meṅ hūṅ to apnā chehrā mujh se chhupāe na rakh balki apnā kān merī taraf jhukā. jab maiṅ pukārūṅ to jald hī merī sun."},{"number":3,"verse":"kyūṅki mere din dhueṅ kī tarah ġhāib ho rahe haiṅ, merī haḍḍiyāṅ koeloṅ kī tarah dahak rahī haiṅ."},{"number":4,"verse":"merā dil ghās kī tarah jhulas kar sūkh gayā hai, aur maiṅ roṭī khānā bhī bhūl gayā hūṅ."},{"number":5,"verse":"āh-o-zārī karte karte merā jism sukaṛ gayā hai, jild aur haḍḍiyāṅ hī rah gaī haiṅ."},{"number":6,"verse":"maiṅ registān meṅ dashtī ullū aur khanḍarāt meṅ chhoṭe ullū kī mānind hūṅ."},{"number":7,"verse":"maiṅ bistar par jāgtā rahtā hūṅ, chhat par tanhā parinde kī mānind hūṅ."},{"number":8,"verse":"din bhar mere dushman mujhe lān-tān karte haiṅ. jo merā mazāq uṛāte haiṅ wuh merā nām le kar lānat karte haiṅ."},{"number":9,"verse":"rākh merī roṭī hai, aur jo kuchh pītā hūṅ us meṅ mere āṅsū mile hote haiṅ."},{"number":10,"verse":"kyūṅki mujh par terī lānat aur terā ġhazab nāzil huā hai. tū ne mujhe uṭhā kar zamīn par paṭaḳh diyā hai."},{"number":11,"verse":"mere din shām ke ḍhalne wāle sāy kī mānind haiṅ. maiṅ ghās kī tarah sūkh rahā hūṅ."},{"number":12,"verse":"lekin tū ai rab abad tak taḳhtnashīn hai, terā nām pusht-dar-pusht qāim rahtā hai."},{"number":13,"verse":"ab ā, koh-e-siyyūn par rahm kar. kyūṅki us par mehrbānī karne kā waqt ā gayā hai, muqarrarā waqt ā gayā hai."},{"number":14,"verse":"kyūṅki tere ḳhādimoṅ ko us kā ek ek patthar pyārā hai, aur wuh us ke malbe par tars khāte haiṅ."},{"number":15,"verse":"tab hī qaumeṅ rab ke nām se ḍareṅgī, aur duniyā ke tamām bādshāh tere jalāl kā ḳhauf khāeṅge."},{"number":16,"verse":"kyūṅki rab siyyūn ko az sar-e-nau tāmīr karegā, wuh apne pūre jalāl ke sāth zāhir ho jāegā."},{"number":17,"verse":"muflisoṅ kī duā par wuh dhyān degā aur un kī faryādoṅ ko haqīr nahīṅ jānegā."},{"number":18,"verse":"āne wālī nasl ke lie yih qalamband ho jāe tāki jo qaum abhī paidā nahīṅ huī wuh rab kī satāish kare."},{"number":19,"verse":"kyūṅki rab ne apne maqdis kī bulandiyoṅ se jhāṅkā hai, us ne āsmān se zamīn par nazar ḍālī hai"},{"number":20,"verse":"tāki qaidiyoṅ kī āh-o-zārī sune aur marne wāloṅ kī zanjīreṅ khole."},{"number":21,"verse":"kyūṅki us kī marzī hai ki wuh koh-e-siyyūn par rab ke nām kā elān kareṅ aur yarūshalam meṅ us kī satāish kareṅ,"},{"number":22,"verse":"ki qaumeṅ aur saltanateṅ mil kar jamā ho jāeṅ aur rab kī ibādat kareṅ."},{"number":23,"verse":"rāste meṅ hī allāh ne merī tāqat toṛ kar mere din muḳhtasar kar die haiṅ."},{"number":24,"verse":"maiṅ bolā, “ai mere ḳhudā, mujhe zindoṅ ke mulk se dūr na kar, merī zindagī to adhūrī rah gaī hai. lekin tere sāl pusht-dar-pusht qāim rahte haiṅ."},{"number":25,"verse":"tū ne qadīm zamāne meṅ zamīn kī bunyād rakhī, aur tere hī hāthoṅ ne āsmānoṅ ko banāyā."},{"number":26,"verse":"yih to tabāh ho jāeṅge, lekin tū qāim rahegā. yih sab kapṛe kī tarah ghis phaṭ jāeṅge. tū unheṅ purāne libās kī tarah badal degā, aur wuh jāte raheṅge."},{"number":27,"verse":"lekin tū wuhī kā wuhī rahtā hai, aur terī zindagī kabhī ḳhatm nahīṅ hotī."},{"number":28,"verse":"tere ḳhādimoṅ ke farzand tere huzūr baste raheṅge, aur un kī aulād tere sāmne qāim rahegī.”"}]}