{"bibleAbbr":"urRGV2017","bookName":"zabūr","bookEnglishName":"Psalms","chapterNumber":29,"verses":[{"number":1,"verse":"( rab ke jalāl kī tamjīd) dāūd kā zabūr. ai allāh ke farzando, rab kī tamjīd karo! rab ke jalāl aur qudrat kī satāish karo!"},{"number":2,"verse":"rab ke nām ko jalāl do. muqaddas libās se ārāstā ho kar rab ko sijdā karo."},{"number":3,"verse":"rab kī āwāz samundar ke ūpar gūṅjtī hai. jalāl kā ḳhudā garajtā hai, rab gahre pānī ke ūpar garajtā hai."},{"number":4,"verse":"rab kī āwāz zordār hai, rab kī āwāz purjalāl hai."},{"number":5,"verse":"rab kī āwāz deodār ke daraḳhtoṅ ko toṛ ḍāltī hai, rab lubnān ke deodār ke daraḳhtoṅ ko ṭukṛe ṭukṛe kar detā hai."},{"number":6,"verse":"wuh lubnān ko bachhṛe aur koh-e-siryūn ( siryūn harmūn kā dūsrā nām hai.) ko janglī bail ke bachche kī tarah kūdne phāṅdne detā hai."},{"number":7,"verse":"rab kī āwāz āg ke shole bhaṛkā detī hai."},{"number":8,"verse":"rab kī āwāz registān ko hilā detī hai, rab dasht-e-qādis ko kāṅpne detā hai."},{"number":9,"verse":"rab kī āwāz sun kar hirnī dard-e-zah meṅ mubtalā ho jātī aur jangloṅ ke patte jhaṛ jāte haiṅ. lekin us kī sukūnatgāh meṅ sab pukārte haiṅ, “jalāl!”"},{"number":10,"verse":"rab sailāb ke ūpar taḳhtnashīn hai, rab bādshāh kī haisiyat se abad tak taḳhtnashīn hai."},{"number":11,"verse":"rab apnī qaum ko taqwiyat degā, rab apne logoṅ ko salāmatī kī barkat degā."}]}