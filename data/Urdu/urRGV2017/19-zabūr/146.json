{"bibleAbbr":"urRGV2017","bookName":"zabūr","bookEnglishName":"Psalms","chapterNumber":146,"verses":[{"number":1,"verse":"( allāh kī abadī wafādārī) rab kī hamd ho! ai merī jān, rab kī hamd kar."},{"number":2,"verse":"jīte jī maiṅ rab kī satāish karūṅga, umr bhar apne ḳhudā kī madahsarāī karūṅga."},{"number":3,"verse":"shurafā par bharosā na rakho, na ādamzād par jo najāt nahīṅ de saktā."},{"number":4,"verse":"jab us kī rūh nikal jāe to wuh dubārā ḳhāk meṅ mil jātā hai, usī waqt us ke mansūbe adhūre rah jāte haiṅ."},{"number":5,"verse":"mubārak hai wuh jis kā sahārā yāqūb kā ḳhudā hai, jo rab apne ḳhudā ke intizār meṅ rahtā hai."},{"number":6,"verse":"kyūṅki us ne āsmān-o-zamīn, samundar aur jo kuchh un meṅ hai banāyā hai. wuh hameshā tak wafādār hai."},{"number":7,"verse":"wuh mazlūmoṅ kā insāf kartā aur bhūkoṅ ko roṭī khilātā hai. rab qaidiyoṅ ko āzād kartā hai."},{"number":8,"verse":"rab andhoṅ kī āṅkheṅ bahāl kartā aur ḳhāk meṅ dabe huoṅ ko uṭhā khaṛā kartā hai, rab rāstbāz ko pyār kartā hai."},{"number":9,"verse":"rab pardesiyoṅ kī dekh-bhāl kartā, yatīmoṅ aur bewāoṅ ko qāim rakhtā hai. lekin wuh bedīnoṅ kī rāh ko ṭeṛhā banā kar kāmyāb hone nahīṅ detā."},{"number":10,"verse":"rab abad tak hukūmat karegā. ai siyyūn, terā ḳhudā pusht-dar-pusht bādshāh rahegā. rab kī hamd ho."}]}