{"bibleAbbr":"urRGV2017","bookName":"1-salātīn","bookEnglishName":"1 Kings","chapterNumber":2,"verses":[{"number":1,"verse":"( dāūd kī āḳhirī hidāyāt) jab dāūd ko mahsūs huā ki kūch kar jāne kā waqt qarīb hai to us ne apne beṭe sulaimān ko hidāyat kī,"},{"number":2,"verse":"“ab maiṅ wahāṅ jā rahā hūṅ jahāṅ duniyā ke har shaḳhs ko jānā hotā hai. chunāṅche mazbūt hoṅ aur mardānagī dikhāeṅ."},{"number":3,"verse":"jo kuchh rab āp kā ḳhudā āp se chāhtā hai wuh kareṅ aur us kī rāhoṅ par chalte raheṅ. allāh kī sharīat meṅ darj har hukm aur hidāyat par pūre taur par amal kareṅ. phir jo kuchh bhī kareṅge aur jahāṅ bhī jāeṅge āp ko kāmyābī nasīb hogī."},{"number":4,"verse":"phir rab mere sāth apnā wādā pūrā karegā. kyūṅki us ne farmāyā hai, ‘agar terī aulād apne chāl-chalan par dhyān de kar pūre dil-o-jān se merī wafādār rahe to isrāīl par us kī hukūmat hameshā tak qāim rahegī.’"},{"number":5,"verse":"do ek aur bāteṅ bhī haiṅ. āp ko ḳhūb mālūm hai ki yoāb bin zarūyāh ne mere sāth kaisā sulūk kiyā hai. isrāīl ke do kamānḍaroṅ abinair bin nair aur amāsā bin yatar ko us ne qatl kiyā. jab jang nahīṅ thī us ne jang kā ḳhūn bahā kar apnī peṭī aur jūtoṅ ko bequsūr ḳhūn se ālūdā kar liyā hai."},{"number":6,"verse":"us ke sāth wuh kuchh kareṅ jo āp ko munāsib lage. yoāb būṛhā to hai, lekin dhyān deṅ ki wuh tabaī maut na mare."},{"number":7,"verse":"tāham barzillī jiliādī ke beṭoṅ par mehrbānī kareṅ. wuh āp kī mez ke mustaqil mehmān raheṅ, kyūṅki unhoṅ ne mere sāth bhī aisā hī sulūk kiyā jab maiṅ ne āp ke bhāī abīsalūm kī wajah se yarūshalam se hijrat kī."},{"number":8,"verse":"bahūrīm ke binyamīnī simaī bin jīrā par bhī dhyān deṅ. jis din maiṅ hijrat karte hue mahanāim se guzar rahā thā to us ne mujh par lānateṅ bhejīṅ. lekin merī wāpasī par wuh daryā-e-yardan par mujh se milne āyā aur maiṅ ne rab kī qasam khā kar us se wādā kiyā ki use maut ke ghāṭ nahīṅ utārūṅga."},{"number":9,"verse":"lekin āp us kā jurm nazarandāz na kareṅ balki us kī munāsib sazā deṅ. āp dānishmand haiṅ, is lie āp zarūr sazā dene kā koī na koī tarīqā ḍhūnḍ nikāleṅge. wuh būṛhā to hai, lekin dhyān deṅ ki wuh tabaī maut na mare.”"},{"number":10,"verse":"phir dāūd mar kar apne bāpdādā se jā milā. use yarūshalam ke us hisse meṅ dafn kiyā gayā jo ‘dāūd kā shahr’ kahlātā hai."},{"number":11,"verse":"wuh kul 40 sāl tak isrāīl kā bādshāh rahā, sāt sāl habrūn meṅ aur 33 sāl yarūshalam meṅ."},{"number":12,"verse":"sulaimān apne bāp dāūd ke bād taḳhtnashīn huā. us kī hukūmat mazbūtī se qāim huī."},{"number":13,"verse":"( adūniyāh kī maut) ek din dāūd kī bīwī hajjīt kā beṭā adūniyāh sulaimān kī māṅ bat-sabā ke pās āyā. bat-sabā ne pūchhā, “kyā āp amnpasand irādā rakh kar āe haiṅ?” adūniyāh bolā, “jī,"},{"number":14,"verse":"balki merī āp se guzārish hai.” bat-sabā ne jawāb diyā, “to phir batāeṅ!”"},{"number":15,"verse":"adūniyāh ne kahā, “āp to jāntī haiṅ ki asal meṅ bādshāh banane kā haq merā thā. aur yih tamām isrāīl kī tawaqqo bhī thī. lekin ab to hālāt badal gae haiṅ. merā bhāī bādshāh ban gayā hai, kyūṅki yihī rab kī marzī thī."},{"number":16,"verse":"ab merī āp se darḳhwāst hai. is se inkār na kareṅ.” bat-sabā bolī, “batāeṅ.”"},{"number":17,"verse":"adūniyāh ne kahā, “maiṅ abīshāg shūnīmī se shādī karnā chāhtā hūṅ. barāh-e-karm sulaimān bādshāh ke sāmne merī sifārish kareṅ tāki bāt ban jāe. agar āp bāt kareṅ to wuh inkār nahīṅ karegā.”"},{"number":18,"verse":"bat-sabā rāzī huī, “chaleṅ, ṭhīk hai. maiṅ āp kā yih muāmalā bādshāh ko pesh karūṅgī.”"},{"number":19,"verse":"chunāṅche bat-sabā sulaimān bādshāh ke pās gaī tāki use adūniyāh kā muāmalā pesh kare. jab darbār meṅ pahuṅchī to bādshāh uṭh kar us se milne āyā aur us ke sāmne jhuk gayā. phir wuh dubārā taḳht par baiṭh gayā aur hukm diyā ki māṅ ke lie bhī taḳht rakhā jāe. bādshāh ke dahne hāth baiṭh kar"},{"number":20,"verse":"us ne apnā muāmalā pesh kiyā, “merī āp se ek chhoṭī sī guzārish hai. is se inkār na kareṅ.” bādshāh ne jawāb diyā, “ammī, batāeṅ apnī bāt, maiṅ inkār nahīṅ karūṅga.”"},{"number":21,"verse":"bat-sabā bolī, “apne bhāī adūniyāh ko abīshāg shūnīmī se shādī karne deṅ.”"},{"number":22,"verse":"yih sun kar sulaimān bhaṛak uṭhā, “adūniyāh kī abīshāg se shādī!! yih kaisī bāt hai jo āp pesh kar rahī haiṅ? agar āp yih chāhtī haiṅ to kyūṅ na barāh-e-rāst taqāzā kareṅ ki adūniyāh merī jagah taḳht par baiṭh jāe. āḳhir wuh merā baṛā bhāī hai, aur abiyātar imām aur yoāb bin zarūyāh bhī us kā sāth de rahe haiṅ.”"},{"number":23,"verse":"phir sulaimān bādshāh ne rab kī qasam khā kar kahā, “is darḳhwāst se adūniyāh ne apnī maut par muhr lagāī hai. allāh mujhe saḳht sazā de agar maiṅ use maut ke ghāṭ na utārūṅ."},{"number":24,"verse":"rab kī qasam jis ne merī tasdīq karke mujhe mere bāp dāūd ke taḳht par biṭhā diyā aur apne wāde ke mutābiq mere lie ghar tāmīr kiyā hai, adūniyāh ko āj hī marnā hai!”"},{"number":25,"verse":"phir sulaimān bādshāh ne bināyāh bin yahoyadā ko hukm diyā ki wuh adūniyāh ko maut ke ghāṭ utār de. chunāṅche wuh niklā aur use mār ḍālā."},{"number":26,"verse":"( yoāb aur abiyātar kī sazā) abiyātar imām se bādshāh ne kahā, “ab yahāṅ se chale jāeṅ. anatot meṅ apne ghar meṅ raheṅ aur wahāṅ apnī zamīneṅ saṅbhāleṅ. go āp sazā-e-maut ke lāiq haiṅ to bhī maiṅ is waqt āp ko nahīṅ mār dūṅgā, kyūṅki āp mere bāp dāūd ke sāmne rab qādir-e-mutlaq ke ahd kā sandūq uṭhāe har jagah un ke sāth gae. āp mere bāp ke tamām taqlīfdih aur mushkiltarīn lamhāt meṅ sharīk rahe haiṅ.”"},{"number":27,"verse":"yih kah kar sulaimān ne abiyātar kā rab ke huzūr imām kī ḳhidmat saranjām dene kā haq mansūḳh kar diyā. yūṅ rab kī wuh peshgoī pūrī huī jo us ne sailā meṅ elī ke gharāne ke bāre meṅ kī thī."},{"number":28,"verse":"yoāb ko jald hī patā chalā ki adūniyāh aur abiyātar se kyā kuchh huā hai. wuh abīsalūm kī sāzishoṅ meṅ to sharīk nahīṅ huā thā lekin bād meṅ adūniyāh kā sāthī ban gayā thā. is lie ab wuh bhāg kar rab ke muqaddas ḳhaime meṅ dāḳhil huā aur qurbāngāh ke sīṅgoṅ ko pakaṛ liyā."},{"number":29,"verse":"sulaimān bādshāh ko ittilā dī gaī, “yoāb bhāg kar rab ke muqaddas ḳhaime meṅ gayā hai. ab wuh wahāṅ qurbāngāh ke pās khaṛā hai.” yih sun kar sulaimān ne bināyāh bin yahoyadā ko hukm diyā, “jāo, yoāb ko mār do!”"},{"number":30,"verse":"bināyāh rab ke ḳhaime meṅ jā kar yoāb se muḳhātib huā, “bādshāh farmātā hai ki ḳhaime se nikal āo!” lekin yoāb ne jawāb diyā, “nahīṅ, agar marnā hai to yihīṅ marūṅga.” bināyāh bādshāh ke pās wāpas āyā aur use yoāb kā jawāb sunāyā."},{"number":31,"verse":"tab bādshāh ne hukm diyā, “chalo, us kī marzī! use wahīṅ mār kar dafn kar do tāki maiṅ aur mere bāp kā gharānā un qatloṅ ke jawābdih na ṭhahreṅ jo us ne bilāwajah kie haiṅ."},{"number":32,"verse":"rab use un do ādmiyoṅ ke qatl kī sazā de jo us se kahīṅ zyādā sharīf aur achchhe the yānī isrāīlī fauj kā kamānḍar abinair bin nair aur yahūdāh kī fauj kā kamānḍar amāsā bin yatar. yoāb ne donoṅ ko talwār se mār ḍālā, hālāṅki mere bāp ko is kā ilm nahīṅ thā."},{"number":33,"verse":"yoāb aur us kī aulād hameshā tak in qatloṅ ke qusūrwār ṭhahreṅ. lekin rab dāūd, us kī aulād, gharāne aur taḳht ko hameshā tak salāmatī atā kare.”"},{"number":34,"verse":"tab bināyāh ne muqaddas ḳhaime meṅ jā kar yoāb ko mār diyā. use yahūdāh ke bayābān meṅ us kī apnī zamīn meṅ dafnā diyā gayā."},{"number":35,"verse":"yoāb kī jagah bādshāh ne bināyāh bin yahoyadā ko fauj kā kamānḍar banā diyā. abiyātar kā uhdā us ne sadoq imām ko de diyā."},{"number":36,"verse":"( simaī kī maut) is ke bād bādshāh ne simaī ko bulā kar use hukm diyā, “yahāṅ yarūshalam meṅ apnā ghar banā kar rahnā. āindā āp ko shahr se nikalne kī ijāzat nahīṅ hai, ḳhwāh āp kahīṅ bhī jānā chāheṅ."},{"number":37,"verse":"yaqīn jāneṅ ki jūṅ hī āp shahr ke darwāze se nikal kar wādī-e-qidron ko pār kareṅge to āp ko mār diyā jāegā. tab āp ḳhud apnī maut ke zimmādār ṭhahreṅge.”"},{"number":38,"verse":"simaī ne jawāb diyā, “ṭhīk hai, jo kuchh mere āqā ne farmāyā hai maiṅ karūṅga.” simaī der tak bādshāh ke hukm ke mutābiq yarūshalam meṅ rahā."},{"number":39,"verse":"tīn sāl yūṅ hī guzar gae. lekin ek din us ke do ġhulām bhāg gae. chalte chalte wuh jāt ke bādshāh akīs bin mākā ke pās pahuṅch gae. kisī ne simaī ko ittilā dī, “āp ke ġhulām jāt meṅ ṭhahre hue haiṅ.”"},{"number":40,"verse":"wuh fauran apne gadhe par zīn kas kar ġhulāmoṅ ko ḍhūṅḍne ke lie jāt meṅ akīs ke pās chalā gayā. donoṅ ġhulām ab tak wahīṅ the to simaī unheṅ pakaṛ kar yarūshalam wāpas le āyā."},{"number":41,"verse":"sulaimān ko ḳhabar milī ki simaī jāt jā kar lauṭ āyā hai."},{"number":42,"verse":"tab us ne use bulā kar pūchhā, “kyā maiṅ ne āp ko āgāh karke nahīṅ kahā thā ki yaqīn jāneṅ ki jūṅ hī āp yarūshalam se nikleṅge āp ko mār diyā jāegā, ḳhwāh āp kahīṅ bhī jānā chāheṅ. aur kyā āp ne jawāb meṅ rab kī qasam khā kar nahīṅ kahā thā, ‘ṭhīk hai, maiṅ aisā hī karūṅga?’"},{"number":43,"verse":"lekin ab āp ne apnī qasam toṛ kar mere hukm kī ḳhilāfwarzī kī hai. yih āp ne kyūṅ kiyā hai?”"},{"number":44,"verse":"phir bādshāh ne kahā, “āp ḳhūb jānte haiṅ ki āp ne mere bāp dāūd ke sāth kitnā burā sulūk kiyā. ab rab āp ko is kī sazā degā."},{"number":45,"verse":"lekin sulaimān bādshāh ko wuh barkat detā rahegā, aur dāūd kā taḳht rab ke huzūr abad tak qāim rahegā.”"},{"number":46,"verse":"phir bādshāh ne bināyāh bin yahoyadā ko hukm diyā ki wuh simaī ko mār de. bināyāh ne use bāhar le jā kar talwār se mār diyā. yūṅ sulaimān kī isrāīl par hukūmat mazbūt ho gaī."}]}