{"bibleAbbr":"urRGV2017","bookName":"1-salātīn","bookEnglishName":"1 Kings","chapterNumber":20,"verses":[{"number":1,"verse":"( shām kī fauj sāmariyya kā muhāsarā kartī hai) ek din shām ke bādshāh bin-hasad ne apnī pūrī fauj ko jamā kiyā. 32 ittihādī bādshāh bhī apne rathoṅ aur ghoṛoṅ ko le kar āe. is baṛī fauj ke sāth bin-hasad ne sāmariyya kā muhāsarā karke isrāīl se jang kā elān kiyā."},{"number":2,"verse":"us ne apne qāsidoṅ ko shahr meṅ bhej kar isrāīl ke bādshāh aḳhiyab ko ittilā dī,"},{"number":3,"verse":"“ab se āp kā sonā, chāṅdī, ḳhawātīn aur beṭe mere hī haiṅ.”"},{"number":4,"verse":"isrāīl ke bādshāh ne jawāb diyā, “mere āqā aur bādshāh, āp kī marzī. maiṅ aur jo kuchh merā hai āp kī milkiyat hai.”"},{"number":5,"verse":"thoṛī der ke bād qāsid bin-hasad kī naī ḳhabar le kar āe, “maiṅ ne āp se sone, chāṅdī, ḳhawātīn aur beṭoṅ kā taqāzā kiyā hai."},{"number":6,"verse":"ab ġhaur kareṅ! kal is waqt maiṅ apne mulāzimoṅ ko āp ke pās bhej dūṅgā, aur wuh āp ke mahal aur āp ke afsaroṅ ke gharoṅ kī talāshī leṅge. jo kuchh bhī āp ko pyārā hai use wuh le jāeṅge.”"},{"number":7,"verse":"tab aḳhiyab bādshāh ne mulk ke tamām buzurgoṅ ko bulā kar un se bāt kī, “dekheṅ yih ādmī kitnā burā irādā rakhtā hai. jab us ne merī ḳhawātīn, beṭoṅ, sone aur chāṅdī kā taqāzā kiyā to maiṅ ne inkār na kiyā.”"},{"number":8,"verse":"buzurgoṅ aur bāqī logoṅ ne mil kar mashwarā diyā, “us kī na suneṅ, aur jo kuchh wuh māṅgtā hai us par rāzī na ho jāeṅ.”"},{"number":9,"verse":"chunāṅche bādshāh ne qāsidoṅ se kahā, “mere āqā bādshāh ko jawāb denā, jo kuchh āp ne pahlī martabā māṅg liyā wuh maiṅ āp ko dene ke lie tayyār hūṅ, lekin yih āḳhirī taqāzā maiṅ pūrā nahīṅ kar saktā.” jab qāsidoṅ ne bin-hasad ko yih ḳhabar pahuṅchāī"},{"number":10,"verse":"to us ne aḳhiyab ko fauran ḳhabar bhej dī, “dewatā mujhe saḳht sazā deṅ agar maiṅ sāmariyya ko nest-o-nābūd na kar dūṅ. itnā bhī nahīṅ rahegā ki merā har faujī muṭṭhī bhar ḳhāk apne sāth wāpas le jā sake!”"},{"number":11,"verse":"isrāīl ke bādshāh ne qāsidoṅ ko jawāb diyā, “use batā denā ki jo abhī jang kī tayyāriyāṅ kar rahā hai wuh fath ke nāre na lagāe.”"},{"number":12,"verse":"jab bin-hasad ko yih ittilā milī to wuh lashkargāh meṅ apne ittihādī bādshāhoṅ ke sāth mai pī rahā thā. us ne apne afsaroṅ ko hukm diyā, “hamlā karne ke lie tayyāriyāṅ karo!” chunāṅche wuh shahr par hamlā karne kī tayyāriyāṅ karne lage."},{"number":13,"verse":"( shām kī fauj se pahlī jang) is daurān ek nabī aḳhiyab bādshāh ke pās āyā aur kahā, “rab farmātā hai, ‘kyā tujhe dushman kī yih baṛī fauj nazar ā rahī hai? to bhī maiṅ ise āj hī tere hawāle kar dūṅgā. tab tū jān legā ki maiṅ hī rab hūṅ’.”"},{"number":14,"verse":"aḳhiyab ne sawāl kiyā, “rab yih kis ke wasīle se karegā?” nabī ne jawāb diyā, “rab farmātā hai ki zil'oṅ par muqarrar afsaroṅ ke jawān yih fath pāeṅge.” bādshāh ne mazīd pūchhā, “laṛāī meṅ kaun pahlā qadam uṭhāe?” nabī ne kahā, “tū hī.”"},{"number":15,"verse":"chunāṅche aḳhiyab ne zil'oṅ par muqarrar afsaroṅ ke jawānoṅ ko bulāyā. 232 afrād the. phir us ne bāqī isrāīliyoṅ ko jamā kiyā. 7000 afrād the."},{"number":16,"verse":"dopahar ko wuh laṛne ke lie nikle. zil'oṅ par muqarrar afsaroṅ ke jawān sab se āge the. bin-hasad aur 32 ittihādī bādshāh lashkargāh meṅ baiṭhe nashe meṅ dhut mai pī rahe the ki achānak shahr kā jāizā lene ke lie bin-hasad ke bheje gae sipāhī andar āe aur kahne lage, “sāmariyya se ādmī nikal rahe haiṅ.”"},{"number":18,"verse":"bin-hasad ne hukm diyā, “har sūrat meṅ unheṅ zindā pakaṛeṅ, ḳhwāh wuh amnpasand irādā rakhte hoṅ yā na.”"},{"number":19,"verse":"lekin unheṅ yih karne kā mauqā na milā, kyūṅki isrāīl ke zil'oṅ par muqarrar afsaroṅ aur bāqī faujiyoṅ ne shahr se nikal kar"},{"number":20,"verse":"fauran un par hamlā kar diyā. aur jis bhī dushman kā muqābalā huā use mārā gayā. tab shām kī pūrī fauj bhāg gaī. isrāīliyoṅ ne un kā tāqqub kiyā, lekin shām kā bādshāh bin-hasad ghoṛe par sawār ho kar chand ek ghuṛsawāroṅ ke sāth bach niklā."},{"number":21,"verse":"us waqt isrāīl kā bādshāh jang ke lie niklā aur ghoṛoṅ aur rathoṅ ko tabāh karke arāmiyoṅ ko zabardast shikast dī."},{"number":22,"verse":"( shām kī fauj se dūsrī jang) bād meṅ mazkūrā nabī dubārā isrāīl ke bādshāh ke pās āyā. wuh bolā, “ab mazbūt ho kar baṛe dhyān se socheṅ ki āne wāle dinoṅ meṅ kyā kyā tayyāriyāṅ karnī chāhieṅ, kyūṅki agle bahār ke mausam meṅ shām kā bādshāh dubārā āp par hamlā karegā.”"},{"number":23,"verse":"shām ke bādshāh ko bhī mashwarā diyā gayā. us ke baṛe afsaroṅ ne ḳhayāl pesh kiyā, “isrāīliyoṅ ke dewatā pahāṛī dewatā haiṅ, is lie wuh ham par ġhālib ā gae haiṅ. lekin agar ham maidānī ilāqe meṅ un se laṛeṅ to har sūrat meṅ jīteṅge."},{"number":24,"verse":"lekin hamārā ek aur mashwarā bhī hai. 32 bādshāhoṅ ko haṭā kar un kī jagah apne afsaroṅ ko muqarrar kareṅ."},{"number":25,"verse":"phir ek naī fauj tayyār kareṅ jo tabāhshudā purānī fauj jaisī tāqatwar ho. us ke utne hī rath aur ghoṛe hoṅ jitne pahle the. phir jab ham maidānī ilāqe meṅ un se laṛeṅge to un par zarūr ġhālib āeṅge.” bādshāh un kī bāt mān kar tayyāriyāṅ karne lagā."},{"number":26,"verse":"jab bahār kā mausam āyā to wuh shām ke faujiyoṅ ko jamā karke isrāīl se laṛne ke lie afīq shahr gayā."},{"number":27,"verse":"isrāīlī fauj bhī laṛne ke lie jamā huī. khāne-pīne kī ashyā kā band-o-bast kiyā gayā, aur wuh dushman se laṛne ke lie nikle. jab wahāṅ pahuṅche to unhoṅ ne apne ḳhaimoṅ ko do jaghoṅ par lagāyā. yih do guroh shām kī wasī fauj ke muqābale meṅ bakriyoṅ ke do chhoṭe rewaṛoṅ jaise lag rahe the, kyūṅki pūrā maidān shām ke faujiyoṅ se bharā thā."},{"number":28,"verse":"phir mard-e-ḳhudā ne aḳhiyab ke pās ā kar kahā, “rab farmātā hai, ‘shām ke log ḳhayāl karte haiṅ ki rab pahāṛī dewatā hai is lie maidānī ilāqe meṅ nākām rahegā. chunāṅche maiṅ un kī zabardast fauj ko tere hawāle kar dūṅgā. tab tū jān legā ki maiṅ hī rab hūṅ’.”"},{"number":29,"verse":"sāt din tak donoṅ faujeṅ ek dūsre ke muqābil safārā rahīṅ. sātweṅ din laṛāī kā āġhāz huā. isrāīlī is martabā bhī shām kī fauj par ġhālib āe. us din unhoṅ ne un ke ek lākh piyādā faujiyoṅ ko mār diyā."},{"number":30,"verse":"bāqī farār ho kar afīq shahr meṅ ghus gae. taqrīban 27000 ādmī the. lekin achānak shahr kī fasīl un par gir gaī, to wuh bhī halāk ho gae. bin-hasad bādshāh bhī afīq meṅ farār huā thā. ab wuh kabhī is kamre meṅ, kabhī us meṅ khisak kar chhupne kī koshish kar rahā thā."},{"number":31,"verse":"( aḳhiyab shām ke bādshāh par rahm kartā hai) phir us ke afsaroṅ ne use mashwarā diyā, “sunā hai ki isrāīl ke bādshāh narmdil hote haiṅ. kyūṅ na ham ṭāṭ oṛh kar aur apnī gardanoṅ meṅ rasse ḍāl kar isrāīl ke bādshāh ke pās jāeṅ? shāyad wuh āp ko zindā chhoṛ de.”"},{"number":32,"verse":"chunāṅche bin-hasad ke afsar ṭāṭ oṛh kar aur apnī gardanoṅ meṅ rasse ḍāl kar isrāīl ke bādshāh ke pās āe. unhoṅ ne kahā, “āp kā ḳhādim bin-hasad guzārish kartā hai ki mujhe zindā chhoṛ deṅ.” aḳhiyab ne sawāl kiyā, “kyā wuh ab tak zindā hai? wuh to merā bhāī hai!”"},{"number":33,"verse":"jab bin-hasad ke afsaroṅ ne jān liyā ki aḳhiyab kā rujhān kis taraf hai to unhoṅ ne jaldī se is kī tasdīq kī, “jī, bin-hasad āp kā bhāī hai!” aḳhiyab ne hukm diyā, “jā kar use bulā lāeṅ.” tab bin-hasad nikal āyā, aur aḳhiyab ne use apne rath par sawār hone kī dāwat dī."},{"number":34,"verse":"bin-hasad ne aḳhiyab se kahā, “maiṅ āp ko wuh tamām shahr wāpas kar detā hūṅ jo mere bāp ne āp ke bāp se chhīn lie the. āp hamāre dār-ul-hukūmat damishq meṅ tijāratī marākiz bhī qāim kar sakte haiṅ, jis tarah mere bāp ne pahle sāmariyya meṅ kiyā thā.” aḳhiyab bolā, “ṭhīk hai. is ke badle meṅ maiṅ āp ko rihā kar dūṅgā.” unhoṅ ne muāhadā kiyā, phir aḳhiyab ne shām ke bādshāh ko rihā kar diyā."},{"number":35,"verse":"( nabī aḳhiyab ko malāmat kartā hai) us waqt rab ne nabiyoṅ meṅ se ek ko hidāyat kī, “jā kar apne sāthī ko kah de ki wuh tujhe māre.” nabī ne aisā kiyā, lekin sāthī ne inkār kiyā."},{"number":36,"verse":"phir nabī bolā, “chūṅki āp ne rab kī nahīṅ sunī, is lie jūṅ hī āp mujh se chale jāeṅge sherbabar āp ko phāṛ ḍālegā.” aur aisā hī huā. jab sāthī wahāṅ se niklā to sherbabar ne us par hamlā karke use phāṛ ḍālā."},{"number":37,"verse":"nabī kī mulāqāt kisī aur se huī to us ne us se bhī kahā, “mehrbānī karke mujhe māreṅ!” us ādmī ne nabī ko mār mār kar zaḳhmī kar diyā."},{"number":38,"verse":"tab nabī ne apnī āṅkhoṅ par paṭṭī bāndhī tāki use pahchānā na jāe, phir rāste ke kināre par aḳhiyab bādshāh ke intizār meṅ khaṛā ho gayā."},{"number":39,"verse":"jab bādshāh wahāṅ se guzarā to nabī chillā kar us se muḳhātib huā, “janāb, maiṅ maidān-e-jang meṅ laṛ rahā thā ki achānak kisī ādmī ne mere pās ā kar apne qaidī ko mere hawāle kar diyā. us ne kahā, ‘is kī nigarānī karnā. agar yih kisī bhī wajah se bhāg jāe to āp ko us kī jān ke iwaz apnī jān denī paṛegī yā āp ko ek man chāṅdī adā karnī paṛegī.’"},{"number":40,"verse":"lekin maiṅ idhar udhar masrūf rahā, aur itne meṅ qaidī ġhāib ho gayā.” aḳhiyab bādshāh ne jawāb diyā, “āp ne ḳhud apne bāre meṅ faislā diyā hai. ab āp ko is kā natījā bhugatnā paṛegā.”"},{"number":41,"verse":"phir nabī ne jaldī se paṭṭī ko apnī āṅkhoṅ par se utār diyā, aur bādshāh ne pahchān liyā ki yih nabiyoṅ meṅ se ek hai."},{"number":42,"verse":"nabī ne kahā, “rab farmātā hai, ‘maiṅ ne muqarrar kiyā thā ki bin-hasad ko mere lie maḳhsūs karke halāk karnā hai, lekin tū ne use rihā kar diyā hai. ab us kī jagah tū hī maregā, aur us kī qaum kī jagah terī qaum ko nuqsān pahuṅchegā’.”"},{"number":43,"verse":"isrāīl kā bādshāh baṛe ġhusse aur badmizājī ke ālam meṅ sāmariyya meṅ apne mahal meṅ chalā gayā."}]}