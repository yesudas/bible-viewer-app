{"bibleAbbr":"urRGV2017","bookName":"yasāyāh","bookEnglishName":"Isaiah","chapterNumber":58,"verses":[{"number":1,"verse":"( rab ko pasandīdā rozā) galā phāṛ kar āwāz de, ruk ruk kar bāt na kar! narsinge kī sī buland āwāz ke sāth merī qaum ko us kī sarkashī sunā, yāqūb ke gharāne ko us ke gunāhoṅ kī fahrist bayān kar."},{"number":2,"verse":"roz-ba-roz wuh merī marzī daryāft karte haiṅ. hāṅ, wuh merī rāhoṅ ko jānane ke shauqīn haiṅ, us qaum kī mānind jis ne apne ḳhudā ke ahkām ko tark nahīṅ kiyā balki rāstbāz hai. chunāṅche wuh mujh se munsifānā faisle māṅg kar zāhiran allāh kī qurbat se lutfandoz hote haiṅ."},{"number":3,"verse":"wuh shikāyat karte haiṅ, ‘jab ham rozā rakhte haiṅ to tū tawajjuh kyūṅ nahīṅ detā? jab ham apne āp ko ḳhāksār banā kar inkisārī kā izhār karte haiṅ to tū dhyān kyūṅ nahīṅ detā?’ suno! rozā rakhte waqt tum apnā kārobār māmūl ke mutābiq chalā kar apne mazdūroṅ ko dabāe rakhte ho."},{"number":4,"verse":"na sirf yih balki tum rozā rakhne ke sāth sāth jhagaṛte aur laṛte bhī ho. tum ek dūsre ko sharārat ke mukke mārne se bhī nahīṅ chūkte. yih kaisī bāt hai? agar tum yūṅ rozā rakho to is kī tawaqqo nahīṅ kar sakte ki tumhārī bāt āsmān tak pahuṅche."},{"number":5,"verse":"kyā mujhe is qism kā rozā pasand hai? kyā yih kāfī hai ki bandā apne āp ko kuchh der ke lie ḳhāksār banā kar inkisārī kā izhār kare? ki wuh apne sar ko ābī narsal kī tarah jhukā kar ṭāṭ aur rākh meṅ leṭ jāe? kyā tum wāqaī samajhte ho ki yih rozā hai, ki aisā waqt rab ko pasand hai?"},{"number":6,"verse":"yih kis tarah ho saktā hai? jo rozā maiṅ pasand kartā hūṅ wuh farq hai. haqīqī rozā yih hai ki tū be'insāfī kī zanjīroṅ meṅ jakaṛe huoṅ ko rihā kare, mazlūmoṅ kā jūā haṭāe, kuchle huoṅ ko āzād kare, har jūe ko toṛe,"},{"number":7,"verse":"bhūke ko apne khāne meṅ sharīk kare, beghar musībatzadā ko panāh de, barahnā ko kapṛe pahnāe aur apne rishtedār kī madad karne se gurez na kare!"},{"number":8,"verse":"agar tū aisā kare to tū subh kī pahlī kirnoṅ kī tarah chamak uṭhegā, aur tere zaḳhm jald hī bhareṅge. tab terī rāstbāzī tere āge āge chalegī, aur rab kā jalāl tere pīchhe terī hifāzat karegā."},{"number":9,"verse":"tab tū faryād karegā aur rab jawāb degā. jab tū madad ke lie pukāregā to wuh farmāegā, ‘maiṅ hāzir hūṅ.’ apne darmiyān dūsroṅ par jūā ḍālne, ungliyāṅ uṭhāne aur dūsroṅ kī badnāmī karne kā silsilā ḳhatm kar!"},{"number":10,"verse":"bhūke ko apnī roṭī de aur mazlūmoṅ kī zarūriyāt pūrī kar! phir terī raushnī andhere meṅ chamak uṭhegī aur terī rāt dopahar kī tarah raushan hogī."},{"number":11,"verse":"rab hameshā terī qiyādat karegā, wuh jhulaste hue ilāqoṅ meṅ bhī terī jān kī zarūriyāt pūrī karegā aur tere āzā ko taqwiyat degā. tab tū serāb bāġh kī mānind hogā, us chashme kī mānind jis kā pānī kabhī ḳhatm nahīṅ hotā."},{"number":12,"verse":"tere log qadīm khanḍarāt ko nae sire se tāmīr kareṅge. jo bunyādeṅ guzarī nasloṅ ne rakhī thīṅ unheṅ tū dubārā rakhegā. tab tū ‘raḳhne ko band karne wālā’ aur ‘galiyoṅ ko dubārā rahne ke qābil banāne wālā’ kahlāegā."},{"number":13,"verse":"sabat ke din apne pairoṅ ko kām karne se rok. mere muqaddas din ke daurān kārobār mat karnā balki use ‘rāhatbaḳhsh’ aur ‘muazzaz’ qarār de. us din na māmūl kī rāhoṅ par chal, na apne kārobār chalā, na ḳhālī gappeṅ hāṅk. yūṅ tū sabat kā sahīh ehtirām karegā."},{"number":14,"verse":"tab rab terī rāhat kā mambā hogā, aur maiṅ tujhe rath meṅ biṭhā kar mulk kī bulandiyoṅ par se guzarne dūṅgā, tujhe tere bāp yāqūb kī mīrās meṅ se ser karūṅga.” rab ke muṅh ne yih farmāyā hai."}]}