{"bibleAbbr":"urRGV2017","bookName":"yasāyāh","bookEnglishName":"Isaiah","chapterNumber":17,"verses":[{"number":1,"verse":"( shām aur isrāīl kī tabāhī) damishq shahr ke bāre meṅ allāh kā farmān: “damishq miṭ jāegā, malbe kā ḍher hī rah jāegā."},{"number":2,"verse":"aroīr ke shahr bhī wīrān-o-sunsān ho jāeṅge. tab rewaṛ hī un kī galiyoṅ meṅ chareṅge aur ārām kareṅge. koī nahīṅ hogā jo unheṅ bhagāe."},{"number":3,"verse":"isrāīl ke qilāband shahr nest-o-nābūd ho jāeṅge, aur damishq kī saltanat jātī rahegī. shām ke jo log bach nikleṅge un kā aur isrāīl kī shān-o-shaukat kā ek hī anjām hogā.” yih hai rabb-ul-afwāj kā farmān."},{"number":4,"verse":"“us din yāqūb kī shān-o-shaukat kam aur us kā moṭā-tāzā jism lāġhar hotā jāegā."},{"number":5,"verse":"fasal kī kaṭāī kī sī hālat hogī. jis tarah kāṭne wālā ek hāth se gandum ke ḍanṭhal ko pakaṛ kar dūsre se bāloṅ ko kāṭtā hai usī tarah isrāīliyoṅ ko kāṭā jāegā. aur jis tarah wādī-e-rafāīm meṅ ġharīb log fasal kāṭne wāloṅ ke pīchhe pīchhe chal kar bachī huī bāliyoṅ ko chunte haiṅ usī tarah isrāīl ke bache huoṅ ko chunā jāegā."},{"number":6,"verse":"tāham kuchh na kuchh bachā rahegā, un do chār zaitūnoṅ kī tarah jo chunte waqt daraḳht kī choṭī par rah jāte haiṅ. daraḳht ko ḍanḍe se jhāṛne ke bāwujūd kahīṅ na kahīṅ chand ek lage raheṅge.” yih hai rab, isrāīl ke ḳhudā kā farmān."},{"number":7,"verse":"tab insān apnī nazar apne ḳhāliq kī taraf uṭhāegā, aur us kī āṅkheṅ isrāīl ke quddūs kī taraf dekheṅgī."},{"number":8,"verse":"āindā na wuh apne hāthoṅ se banī huī qurbāngāhoṅ ko takegā, na apnī ungliyoṅ se bane hue yasīrat dewī ke khamboṅ aur baḳhūr kī qurbāngāhoṅ par dhyān degā."},{"number":9,"verse":"us waqt isrāīlī apne qilāband shahroṅ ko yūṅ chhoṛeṅge jis tarah kan'āniyoṅ ne apne jangloṅ aur pahāṛoṅ kī choṭiyoṅ ko isrāīliyoṅ ke āge āge chhoṛā thā. sab kuchh wīrān-o-sunsān hogā."},{"number":10,"verse":"afsos, tū apnī najāt ke ḳhudā ko bhūl gayā hai. tujhe wuh chaṭān yād na rahī jis par tū panāh le saktā hai. chunāṅche apne pyāre dewatāoṅ ke bāġh lagātā jā, aur un meṅ pardesī angūr kī qalameṅ lagātā jā."},{"number":11,"verse":"shāyad hī wuh lagāte waqt tezī se ugne lageṅ, shāyad hī un ke phūl usī subh khilne lageṅ. to bhī terī mehnat abas hai. tū kabhī bhī un ke phal se lutfandoz nahīṅ hogā balki mahz bīmārī aur lā'ilāj dard kī fasal kāṭegā."},{"number":12,"verse":"( dīgar qaumoṅ ke bekār hamle) beshumār qaumoṅ kā shor-sharābā suno jo tūfānī samundar kī sī ṭhāṭheṅ mār rahī haiṅ. ummatoṅ kā ġhul-ġhapāṛā suno jo thapeṛe mārne wālī maujoṅ kī tarah garaj rahī haiṅ."},{"number":13,"verse":"kyūṅki ġhairqaumeṅ pahāṛnumā lahroṅ kī tarah mutalātim haiṅ. lekin rab unheṅ ḍānṭegā to wuh dūr dūr bhāg jāeṅgī. jis tarah pahāṛoṅ par bhūsā hawā ke jhoṅkoṅ se uṛ jātā aur luṛhakbūṭī āṅdhī meṅ chakkar khāne lagtī hai usī tarah wuh farār ho jāeṅgī."},{"number":14,"verse":"shām ko isrāīl saḳht ghabrā jāegā, lekin pau phaṭne se pahle pahle us ke dushman mar gae hoṅge. yihī hameṅ lūṭne wāloṅ kā nasīb, hamārī ġhāratgarī karne wāloṅ kā anjām hogā."}]}