{"bibleAbbr":"urRGV2017","bookName":"ibrāniyoṅ","bookEnglishName":"Hebrews","chapterNumber":1,"verses":[{"number":1,"verse":"( allāh kā apne farzand ke zarī'e kalām) māzī meṅ allāh muḳhtalif mauqoṅ par aur kaī tarīqoṅ se hamāre bāpdādā se hamkalām huā. us waqt us ne yih nabiyoṅ ke wasīle se kiyā"},{"number":2,"verse":"lekin in āḳhirī dinoṅ meṅ wuh apne farzand ke wasīle se ham se hamkalām huā, usī ke wasīle se jise us ne sab chīzoṅ kā wāris banā diyā aur jis ke wasīle se us ne kāināt ko bhī ḳhalaq kiyā."},{"number":3,"verse":"farzand allāh kā shāndār jalāl mun'akis kartā aur us kī zāt kī ain shabīh ( yā naqsh.) hai. wuh apne qawī kalām se sab kuchh saṅbhāle rakhtā hai. jab wuh duniyā meṅ thā to us ne hamāre lie gunāhoṅ se pāk-sāf ho jāne kā intizām qāim kiyā. is ke bād wuh āsmān par qādir-e-mutlaq ke dahne hāth jā baiṭhā."},{"number":4,"verse":"( allāh ke farzand kī azmat) farzand farishtoṅ se kahīṅ azīm hai, itnā jitnā us kā mīrās meṅ pāyā huā nām un ke nāmoṅ se azīm hai."},{"number":5,"verse":"kyūṅki allāh ne kis farishte se kabhī kahā, “tū merā farzand hai, āj maiṅ terā bāp ban gayā hūṅ.” yih bhī us ne kisī farishte ke bāre meṅ kabhī nahīṅ kahā, “maiṅ us kā bāp hūṅgā aur wuh merā farzand hogā.”"},{"number":6,"verse":"aur jab allāh apne pahlauṭhe farzand ko āsmānī duniyā meṅ lātā hai to wuh farmātā hai, “allāh ke tamām farishte us kī parastish kareṅ.”"},{"number":7,"verse":"farishtoṅ ke bāre meṅ wuh farmātā hai, “wuh apne farishtoṅ ko hawāeṅ aur apne ḳhādimoṅ ko āg ke shole banā detā hai.”"},{"number":8,"verse":"lekin farzand ke bāre meṅ wuh kahtā hai, “ai ḳhudā, terā taḳht azal se abad tak qāim-o-dāim rahegā, aur insāf kā shāhī asā terī bādshāhī par hukūmat karegā."},{"number":9,"verse":"tū ne rāstbāzī se muhabbat aur bedīnī se nafrat kī, is lie allāh tere ḳhudā ne tujhe ḳhushī ke tel se masah karke tujhe tere sāthiyoṅ se kahīṅ zyādā sarfarāz kar diyā.”"},{"number":10,"verse":"wuh yih bhī farmātā hai, “ai rab, tū ne ibtidā meṅ duniyā kī bunyād rakhī, aur tere hī hāthoṅ ne āsmānoṅ ko banāyā."},{"number":11,"verse":"yih to tabāh ho jāeṅge, lekin tū qāim rahegā. yih sab libās kī tarah ghis phaṭ jāeṅge"},{"number":12,"verse":"aur tū inheṅ chādar kī tarah lapeṭegā, purāne kapṛe kī tarah yih badle jāeṅge. lekin tū wuhī kā wuhī rahtā hai, aur terī zindagī kabhī ḳhatm nahīṅ hotī.”"},{"number":13,"verse":"allāh ne kabhī bhī apne kisī farishte se yih bāt na kahī, “mere dahne hāth baiṭh, jab tak maiṅ tere dushmanoṅ ko tere pāoṅ kī chaukī na banā dūṅ.”"},{"number":14,"verse":"phir farishte kyā haiṅ? wuh to sab ḳhidmatguzār rūh haiṅ jinheṅ allāh un kī ḳhidmat karne ke lie bhej detā hai jinheṅ mīrās meṅ najāt pānī hai."}]}