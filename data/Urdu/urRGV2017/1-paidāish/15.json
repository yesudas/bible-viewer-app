{"bibleAbbr":"urRGV2017","bookName":"paidāish","bookEnglishName":"Genesis","chapterNumber":15,"verses":[{"number":1,"verse":"( abrām ke sāth rab kā ahd) is ke bād rab royā meṅ abrām se hamkalām huā, “abrām, mat ḍar. maiṅ hī terī sipar hūṅ, maiṅ hī terā bahut baṛā ajr hūṅ.”"},{"number":2,"verse":"lekin abrām ne etirāz kiyā, “ai rab qādir-e-mutlaq, tū mujhe kyā degā jabki abhī tak mere hāṅ koī bachchā nahīṅ hai aur ilīazar damishqī merī mīrās pāegā."},{"number":3,"verse":"tū ne mujhe aulād nahīṅ baḳhshī, is lie mere gharāne kā naukar merā wāris hogā.”"},{"number":4,"verse":"tab abrām ko allāh se ek aur kalām milā. “yih ādmī ilīazar terā wāris nahīṅ hogā balki terā apnā hī beṭā terā wāris hogā.”"},{"number":5,"verse":"rab ne use bāhar le jā kar kahā, “āsmān kī taraf dekh aur sitāroṅ ko ginane kī koshish kar. terī aulād itnī hī beshumār hogī.”"},{"number":6,"verse":"abrām ne rab par bharosā rakhā. is binā par allāh ne use rāstbāz qarār diyā."},{"number":7,"verse":"phir rab ne us se kahā, “maiṅ rab hūṅ jo tujhe kasdiyoṅ ke ūr se yahāṅ le āyā tāki tujhe yih mulk mīrās meṅ de dūṅ.”"},{"number":8,"verse":"abrām ne pūchhā, “ai rab qādir-e-mutlaq, maiṅ kis tarah jānūṅ ki is mulk par qabzā karūṅga?”"},{"number":9,"verse":"jawāb meṅ rab ne kahā, “mere huzūr ek tīnsālā gāy, ek tīnsālā bakrī aur ek tīnsālā menḍhā le ā. ek qumrī aur ek kabūtar kā bachchā bhī le ānā.”"},{"number":10,"verse":"abrām ne aisā hī kiyā aur phir har ek jānwar ko do hissoṅ meṅ kāṭ kar un ko ek dūsre ke āmne-sāmne rakh diyā. lekin parindoṅ ko us ne sālim rahne diyā."},{"number":11,"verse":"shikārī parinde un par utarne lage, lekin abrām unheṅ bhagātā rahā."},{"number":12,"verse":"jab sūraj ḍūbne lagā to abrām par gahrī nīnd tārī huī. us par dahshat aur andherā hī andherā chhā gayā."},{"number":13,"verse":"phir rab ne us se kahā, “jān le ki terī aulād aise mulk meṅ rahegī jo us kā nahīṅ hogā. wahāṅ wuh ajnabī aur ġhulām hogī, aur us par 400 sāl tak bahut zulm kiyā jāegā."},{"number":14,"verse":"lekin maiṅ us qaum kī adālat karūṅga jis ne use ġhulām banāyā hogā. is ke bād wuh baṛī daulat pā kar us mulk se nikleṅge."},{"number":15,"verse":"tū ḳhud umrrasīdā ho kar salāmatī ke sāth intiqāl karke apne bāpdādā se jā milegā aur dafnāyā jāegā."},{"number":16,"verse":"terī aulād kī chauthī pusht ġhairwatan se wāpas āegī, kyūṅki us waqt tak maiṅ amoriyoṅ ko bardāsht karūṅga. lekin āḳhirkār un ke gunāh itne sangīn ho jāeṅge ki maiṅ unheṅ mulk-e-kan'ān se nikāl dūṅgā.”"},{"number":17,"verse":"sūraj ġhurūb huā. andherā chhā gayā. achānak ek dhuāṅdār tanūr aur ek bhaṛaktī huī mash'al nazar āī aur jānwaroṅ ke do do ṭukṛoṅ ke bīch meṅ se guzare."},{"number":18,"verse":"us waqt rab ne abrām ke sāth ahd kiyā. us ne kahā, “maiṅ yih mulk misr kī sarhad se furāt tak terī aulād ko dūṅgā,"},{"number":19,"verse":"agarche abhī tak is meṅ qīnī, qanizzī, kadmūnī,"},{"number":20,"verse":"hittī, farizzī, rafāī,"},{"number":21,"verse":"amorī, kan'ānī, jirjāsī aur yabūsī ābād haiṅ.”"}]}