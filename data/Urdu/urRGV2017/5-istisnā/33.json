{"bibleAbbr":"urRGV2017","bookName":"istisnā","bookEnglishName":"Deuteronomy","chapterNumber":33,"verses":[{"number":1,"verse":"( mūsā qabīloṅ ko barkat detā hai) marne se peshtar mard-e-ḳhudā mūsā ne isrāīliyoṅ ko barkat de kar"},{"number":2,"verse":"kahā, “rab sīnā se āyā, saīr ( adom.) se us kā nūr un par tulū huā. wuh koh-e-fārān se raushnī phailā kar ribbot-qādis se āyā, wuh apne junūbī ilāqe se rawānā ho kar un kī ḳhātir pahāṛī ḍhalānoṅ ke pās āyā."},{"number":3,"verse":"yaqīnan wuh qaumoṅ se muhabbat kartā hai, tamām muqaddasīn tere hāth meṅ haiṅ. wuh tere pāoṅ ke sāmne jhuk kar tujh se hidāyat pāte haiṅ."},{"number":4,"verse":"mūsā ne hameṅ sharīat dī yānī wuh chīz jo yāqūb kī jamā'at kī maurūsī milkiyat hai."},{"number":5,"verse":"isrāīl ke rāhnumā apne qabīloṅ samet jamā hue to rab yasūrūn ( isrāīl.) kā bādshāh ban gayā."},{"number":6,"verse":"rūbin kī barkat: rūbin mar na jāe balki jītā rahe. wuh tādād meṅ baṛh jāe."},{"number":7,"verse":"yahūdāh kī barkat: ai rab, yahūdāh kī pukār sun kar use dubārā us kī qaum meṅ shāmil kar. us ke hāth us ke lie laṛeṅ. muḳhālifoṅ kā sāmnā karte waqt us kī madad kar."},{"number":8,"verse":"lāwī kī barkat: terī marzī mālūm karne ke qur'e banām ūrīm aur tummīm tere wafādār ḳhādim lāwī ke pās hote haiṅ. tū ne use massā meṅ āzmāyā aur marībā meṅ us se laṛā."},{"number":9,"verse":"us ne terā kalām saṅbhāl kar terā ahd qāim rakhā, yahāṅ tak ki us ne na apne māṅ-bāp kā, na apne sage bhāiyoṅ yā bachchoṅ kā lihāz kiyā."},{"number":10,"verse":"wuh yāqūb ko terī hidāyāt aur isrāīl ko terī sharīat sikhā kar tere sāmne baḳhūr aur terī qurbāngāh par bhasm hone wālī qurbāniyāṅ chaṛhātā hai."},{"number":11,"verse":"ai rab, us kī tāqat ko baṛhā kar us ke hāthoṅ kā kām pasand kar. us ke muḳhālifoṅ kī kamr toṛ aur us se nafrat rakhne wāloṅ ko aisā mār ki āindā kabhī na uṭheṅ."},{"number":12,"verse":"binyamīn kī barkat: binyamīn rab ko pyārā hai. wuh salāmatī se us ke pās rahtā hai, kyūṅki rab din rāt use panāh detā hai. binyamīn us kī pahāṛī ḍhalānoṅ ke darmiyān mahfūz rahtā hai."},{"number":13,"verse":"yūsuf kī barkat: rab us kī zamīn ko barkat de. āsmān se qīmtī os ṭapke aur zamīn ke nīche se chashme phūṭ nikleṅ."},{"number":14,"verse":"yūsuf ko sūraj kī behtarīn paidāwār aur har mahīne kā lazīztarīn phal hāsil ho."},{"number":15,"verse":"use qadīm pahāṛoṅ aur abadī wādiyoṅ kī behtarīn chīzoṅ se nawāzā jāe."},{"number":16,"verse":"zamīn ke tamām zaḳhīre us ke lie khul jāeṅ. wuh us ko pasand ho jo jaltī huī jhāṛī meṅ sukūnat kartā thā. yih tamām barkateṅ yūsuf ke sar par ṭhahreṅ, us ke sar par jo apne bhāiyoṅ meṅ shahzādā hai."},{"number":17,"verse":"yūsuf sānḍ ke pahlauṭhe jaisā azīm hai, aur us ke sīṅg janglī bail ke sīṅg haiṅ jin se wuh duniyā kī intihā tak sab qaumoṅ ko māregā. ifrāīm ke beshumār afrād aise hī haiṅ, manassī ke hazāroṅ afrād aise hī haiṅ."},{"number":18,"verse":"zabūlūn aur ishkār kī barkat: ai zabūlūn, ghar se nikalte waqt ḳhushī manā. ai ishkār, apne ḳhaimoṅ meṅ rahte hue ḳhush ho."},{"number":19,"verse":"wuh dīgar qaumoṅ ko apne pahāṛ par āne kī dāwat deṅge aur wahāṅ rāstī kī qurbāniyāṅ pesh kareṅge. wuh samundar kī kasrat aur samundar kī ret meṅ chhupe hue ḳhazānoṅ ko jazb kar leṅge."},{"number":20,"verse":"jad kī barkat: mubārak hai wuh jo jad kā ilāqā wasī kar de. jad sherbabar kī tarah dabak kar kisī kā bāzū yā sar phāṛ ḍālne ke lie tayyār rahtā hai."},{"number":21,"verse":"us ne apne lie sab se achchhī zamīn chun lī, rāhnumā kā hissā usī ke lie mahfūz rakhā gayā. jab qaum ke rāhnumā jamā hue to us ne rab kī rāst marzī pūrī kī aur isrāīl ke bāre meṅ us ke faisle amal meṅ lāyā."},{"number":22,"verse":"dān kī barkat: dān sherbabar kā bachchā hai jo basan se nikal kar chhalāṅg lagātā hai."},{"number":23,"verse":"naftālī kī barkat: naftālī rab kī manzūrī se ser hai, use us kī pūrī barkat hāsil hai. wuh galīl kī jhīl aur us ke junūb kā ilāqā mīrās meṅ pāegā."},{"number":24,"verse":"āshar kī barkat: āshar beṭoṅ meṅ sab se mubārak hai. wuh apne bhāiyoṅ ko pasand ho. us ke pās zaitūn kā itnā tel ho ki wuh apne pāoṅ us meṅ ḍubo sake."},{"number":25,"verse":"tere shahroṅ ke darwāzoṅ ke kunḍe lohe aur pītal ke hoṅ, terī tāqat umr bhar qāim rahe."},{"number":26,"verse":"yasūrūn ke ḳhudā kī mānind koī nahīṅ hai, jo āsmān par sawār ho kar, hāṅ apne jalāl meṅ bādaloṅ par baiṭh kar terī madad karne ke lie ātā hai."},{"number":27,"verse":"azlī ḳhudā terī panāhgāh hai, wuh apne azlī bāzū tere nīche phailāe rakhtā hai. wuh dushman ko tere sāmne se bhagā kar use halāk karne ko kahtā hai."},{"number":28,"verse":"chunāṅche isrāīl salāmatī se zindagī guzāregā, yāqūb kā chashmā alag aur mahfūz rahegā. us kī zamīn anāj aur angūr kī kasrat paidā karegī, aur us ke ūpar āsmān zamīn par os paṛne degā."},{"number":29,"verse":"ai isrāīl, tū kitnā mubārak hai. kaun terī mānind hai, jise rab ne bachāyā hai. wuh terī madad kī ḍhāl aur terī shān kī talwār hai. tere dushman shikast khā kar terī ḳhushāmad kareṅge, aur tū un kī kamreṅ pāoṅ tale kuchlegā.”"}]}