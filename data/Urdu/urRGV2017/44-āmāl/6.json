{"bibleAbbr":"urRGV2017","bookName":"āmāl","bookEnglishName":"Acts of the Apostles","chapterNumber":6,"verses":[{"number":1,"verse":"( rasūloṅ ke sāt madadgār) un dinoṅ meṅ jab īsā ke shāgirdoṅ kī tādād baṛhtī gaī to yūnānī zabān bolne wāle īmāndār ibrānī bolne wāle īmāndāroṅ ke bāre meṅ buṛbuṛāne lage. unhoṅ ne kahā, “jab rozmarrā kā khānā taqsīm hotā hai to hamārī bewāoṅ ko nazarandāz kiyā jātā hai.”"},{"number":2,"verse":"tab bārah rasūloṅ ne shāgirdoṅ kī pūrī jamā'at ko ikaṭṭhā karke kahā, “yih ṭhīk nahīṅ ki ham allāh kā kalām sikhāne kī ḳhidmat ko chhoṛ kar khānā taqsīm karne meṅ masrūf raheṅ."},{"number":3,"verse":"bhāiyo, yih bāt pesh-e-nazar rakh kar apne meṅ se sāt ādmī chun leṅ, jin ke nek kirdār kī āp tasdīq kar sakte haiṅ aur jo rūh-ul-quds aur hikmat se māmūr haiṅ. phir ham unheṅ khānā taqsīm karne kī yih zimmādārī de kar"},{"number":4,"verse":"apnā pūrā waqt duā aur kalām kī ḳhidmat meṅ sarf kar sakeṅge.”"},{"number":5,"verse":"yih bāt pūrī jamā'at ko pasand āī aur unhoṅ ne sāt ādmī chun lie: stifanus (jo īmān aur rūh-ul-quds se māmūr thā), filippus, pruḳhurus, nīkānor, tīmon, parminās aur antākiyā kā nīkulāus. (nīkalāos ġhairyahūdī thā jis ne īsā par īmān lāne se pahle yahūdī mazhab ko apnā liyā thā.)"},{"number":6,"verse":"in sāt ādmiyoṅ ko rasūloṅ ke sāmne pesh kiyā gayā to unhoṅ ne in par hāth rakh kar duā kī."},{"number":7,"verse":"yūṅ allāh kā paiġhām phailtā gayā. yarūshalam meṅ īmāndāroṅ kī tādād nihāyat baṛhtī gaī aur bait-ul-muqaddas ke bahut se imām bhī īmān le āe."},{"number":8,"verse":"( stifanus kī giriftārī) stifanus allāh ke fazl aur quwwat se māmūr thā aur logoṅ ke darmiyān baṛe baṛe mojize aur ilāhī nishān dikhātā thā."},{"number":9,"verse":"ek din kuchh yahūdī stifanus se bahs karne lage. (wuh kuren, iskandariyā, kilikiyā aur sūbā āsiyā ke rahne wāle the aur un ke ibādatḳhāne kā nām libartīniyoṅ yānī āzād kie gae ġhulāmoṅ kā ibādatḳhānā thā.)"},{"number":10,"verse":"lekin wuh na us kī hikmat kā sāmnā kar sake, na us rūh kā jo kalām karte waqt us kī madad kartā thā."},{"number":11,"verse":"is lie unhoṅ ne bāz ādmiyoṅ ko yih kahne ko uksāyā ki “is ne mūsā aur allāh ke bāre meṅ kufr bakā hai. ham ḳhud is ke gawāh haiṅ.”"},{"number":12,"verse":"yūṅ ām logoṅ, buzurgoṅ aur sharīat ke ulamā meṅ halchal mach gaī. wuh stifanus par chaṛh āe aur use ghasīṭ kar yahūdī adālat-e-āliyā ke pās lāe."},{"number":13,"verse":"wahāṅ unhoṅ ne jhūṭe gawāh khaṛe kie jinhoṅ ne kahā, “yih ādmī bait-ul-muqaddas aur sharīat ke ḳhilāf bāteṅ karne se bāz nahīṅ ātā."},{"number":14,"verse":"ham ne is ke muṅh se sunā hai ki īsā nāsarī yih maqām tabāh karegā aur wuh rasm-o-riwāj badal degā jo mūsā ne hamāre sapurd kie haiṅ.”"},{"number":15,"verse":"jab ijlās meṅ baiṭhe tamām log ghūr ghūr kar stifanus kī taraf deḳhne lage to us kā chehrā farishte kā sā nazar āyā."}]}