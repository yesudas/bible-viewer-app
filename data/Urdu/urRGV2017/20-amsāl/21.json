{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":21,"verses":[{"number":1,"verse":"bādshāh kā dil rab ke hāth meṅ nahar kī mānind hai. wuh jidhar chāhe us kā ruḳh pher detā hai."},{"number":2,"verse":"har ādmī kī rāh us kī apnī nazar meṅ ṭhīk lagtī hai, lekin rab hī diloṅ kī jāṅch-paṛtāl kartā hai."},{"number":3,"verse":"rāstbāzī aur insāf karnā rab ko zabah kī qurbāniyoṅ se kahīṅ zyādā pasand hai."},{"number":4,"verse":"maġhrūr āṅkheṅ aur mutakabbir dil jo bedīnoṅ kā charāġh haiṅ gunāh haiṅ."},{"number":5,"verse":"mehnatī shaḳhs ke mansūbe nafā kā bāis haiṅ, lekin jaldbāzī ġhurbat tak pahuṅchā detī hai."},{"number":6,"verse":"farebdih zabān se jamā kiyā huā ḳhazānā bikhar jāne wālā dhuāṅ aur mohlak phandā hai."},{"number":7,"verse":"bedīnoṅ kā zulm hī unheṅ ghasīṭ kar le jātā hai, kyūṅki wuh insāf karne se inkār karte haiṅ."},{"number":8,"verse":"qusūrwār kī rāh pechdār hai jabki pāk shaḳhs sīdhī rāh par chaltā hai."},{"number":9,"verse":"jhagaṛālū bīwī ke sāth ek hī ghar meṅ rahne kī nisbat chhat ke kisī kone meṅ guzārā karnā behtar hai."},{"number":10,"verse":"bedīn ġhalat kām karne ke lālach meṅ rahtā hai aur apne kisī bhī paṛosī par tars nahīṅ khātā."},{"number":11,"verse":"tānāzan par jurmānā lagā to sādālauh sabaq sīkhegā, dānishmand ko tālīm de to us ke ilm meṅ izāfā hogā."},{"number":12,"verse":"allāh jo rāst hai bedīn ke ghar ko dhyān meṅ rakhtā hai, wuhī bedīn ko ḳhāk meṅ milā detā hai."},{"number":13,"verse":"jo kān meṅ unglī ḍāl kar ġharīb kī madad ke lie chīḳheṅ nahīṅ suntā wuh bhī ek din chīḳheṅ māregā, aur us kī bhī sunī nahīṅ jāegī."},{"number":14,"verse":"poshīdagī meṅ silā dene se dūsre kā ġhussā ṭhanḍā ho jātā, kisī kī jeb garm karne se us kā saḳht taish dūr ho jātā hai."},{"number":15,"verse":"jab insāf kiyā jāe to rāstbāz ḳhush ho jātā, lekin badkār dahshat khāne lagtā hai."},{"number":16,"verse":"jo samajh kī rāh se bhaṭak jāe wuh ek din murdoṅ kī jamā'at meṅ ārām karegā."},{"number":17,"verse":"jo aish-o-ishrat kī zindagī pasand kare wuh ġharīb ho jāegā, jise mai aur tel pyārā ho wuh amīr nahīṅ ho jāegā."},{"number":18,"verse":"jab rāstbāz kā fidyā denā hai to bedīn ko diyā jāegā, aur diyānatdār kī jagah bewafā ko diyā jāegā."},{"number":19,"verse":"jhagaṛālū aur tang karne wālī bīwī ke sāth basne kī nisbat registān meṅ guzārā karnā behtar hai."},{"number":20,"verse":"dānishmand ke ghar meṅ umdā ḳhazānā aur tel hotā hai, lekin ahmaq apnā sārā māl haṛap kar letā hai."},{"number":21,"verse":"jo insāf aur shafqat kā tāqqub kartā rahe wuh zindagī, rāstī aur izzat pāegā."},{"number":22,"verse":"dānishmand ādmī tāqatwar faujiyoṅ ke shahr par hamlā karke wuh qilābandī ḍhā detā hai jis par un kā pūrā etimād thā."},{"number":23,"verse":"jo apne muṅh aur zabān kī pahrādārī kare wuh apnī jān ko musībat se bachāe rakhtā hai."},{"number":24,"verse":"maġhrūr aur ghamanḍī kā nām ‘tānāzan’ hai, har kām wuh behad takabbur ke sāth kartā hai."},{"number":25,"verse":"kāhil kā lālach use maut ke ghāṭ utār detā hai, kyūṅki us ke hāth kām karne se inkār karte haiṅ."},{"number":26,"verse":"lālchī pūrā din lālach kartā rahtā hai, lekin rāstbāz fayyāzdilī se detā hai."},{"number":27,"verse":"bedīnoṅ kī qurbānī qābil-e-ghin hai, ḳhāskar jab use bure maqsad se pesh kiyā jāe."},{"number":28,"verse":"jhūṭā gawāh tabāh ho jāegā, lekin jo dūsre kī dhyān se sune us kī bāt hameshā tak qāim rahegī."},{"number":29,"verse":"bedīn ādmī gustāḳh andāz se pesh ātā hai, lekin sīdhī rāh par chalne wālā soch samajh kar apnī rāh par chaltā hai."},{"number":30,"verse":"kisī kī bhī hikmat, samajh yā mansūbā rab kā sāmnā nahīṅ kar saktā."},{"number":31,"verse":"ghoṛe ko jang ke din ke lie tayyār to kiyā jātā hai, lekin fath rab ke hāth meṅ hai."}]}