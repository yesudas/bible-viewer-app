{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":16,"verses":[{"number":1,"verse":"insān dil meṅ mansūbe bāndhtā hai, lekin zabān kā jawāb rab kī taraf se ātā hai."},{"number":2,"verse":"insān kī nazar meṅ us kī tamām rāheṅ pāk-sāf haiṅ, lekin rab hī rūhoṅ kī jāṅch-paṛtāl kartā hai."},{"number":3,"verse":"jo kuchh bhī tū karnā chāhe use rab ke sapurd kar. tab hī tere mansūbe kāmyāb hoṅge."},{"number":4,"verse":"rab ne sab kuchh apne hī maqāsid pūre karne ke lie banāyā hai. wuh din bhī pahle se muqarrar hai jab bedīn par āfat āegī."},{"number":5,"verse":"rab har maġhrūr dil se ghin khātā hai. yaqīnan wuh sazā se nahīṅ bachegā."},{"number":6,"verse":"shafqat aur wafādārī gunāh kā kaffārā detī haiṅ. rab kā ḳhauf mānane se insān burāī se dūr rahtā hai."},{"number":7,"verse":"agar rab kisī insān kī rāhoṅ se ḳhush ho to wuh us ke dushmanoṅ ko bhī us se sulah karāne detā hai."},{"number":8,"verse":"insāf se thoṛā bahut kamānā nāinsāfī se bahut daulat jamā karne se kahīṅ behtar hai."},{"number":9,"verse":"insān apne dil meṅ mansūbe bāndhtā rahtā hai, lekin rab hī muqarrar kartā hai ki wuh āḳhirkār kis rāh par chal paṛe."},{"number":10,"verse":"bādshāh ke hoṅṭ goyā ilāhī faisle pesh karte haiṅ, us kā muṅh adālat karte waqt bewafā nahīṅ hotā."},{"number":11,"verse":"rab durust tarāzū kā mālik hai, usī ne tamām bāṭoṅ kā intizām qāim kiyā."},{"number":12,"verse":"bādshāh bedīnī se ghin khātā hai, kyūṅki us kā taḳht rāstbāzī kī bunyād par mazbūt rahtā hai."},{"number":13,"verse":"bādshāh rāstbāz hoṅṭoṅ se ḳhush hotā aur sāf bāt karne wāle se muhabbat rakhtā hai."},{"number":14,"verse":"bādshāh kā ġhussā maut kā peshḳhaimā hai, lekin dānishmand use ṭhanḍā karne ke tarīqe jāntā hai."},{"number":15,"verse":"jab bādshāh kā chehrā khil uṭhe to matlab zindagī hai. us kī manzūrī mausam-e-bahār ke tar-o-tāzā karne wāle bādal kī mānind hai."},{"number":16,"verse":"hikmat kā husūl sone se kahīṅ behtar aur samajh pānā chāṅdī se kahīṅ baṛh kar hai."},{"number":17,"verse":"diyānatdār kī mazbūt rāh bure kām se dūr rahtī hai, jo apnī rāh kī pahrādārī kare wuh apnī jān bachāe rakhtā hai."},{"number":18,"verse":"tabāhī se pahle ġhurūr aur girne se pahle takabbur ātā hai."},{"number":19,"verse":"farotanī se zarūratmandoṅ ke darmiyān basnā ghamanḍiyoṅ ke lūṭe hue māl meṅ sharīk hone se kahīṅ behtar hai."},{"number":20,"verse":"jo kalām par dhyān de wuh ḳhushhāl hogā, mubārak hai wuh jo rab par bharosā rakhe."},{"number":21,"verse":"jo dil se dānishmand hai use samajhdār qarār diyā jātā hai, aur mīṭhe alfāz tālīm meṅ izāfā karte haiṅ."},{"number":22,"verse":"fahm apne mālik ke lie zindagī kā sarchashmā hai, lekin ahmaq kī apnī hī hamāqat use sazā detī hai."},{"number":23,"verse":"dānishmand kā dil samajh kī bāteṅ zabān par lātā aur tālīm dene meṅ hoṅṭoṅ kā sahārā bantā hai."},{"number":24,"verse":"mehrbān alfāz ḳhālis shahd haiṅ, wuh jān ke lie shīrīṅ aur pūre jism ko tar-o-tāzā kar dete haiṅ."},{"number":25,"verse":"aisī rāh bhī hotī hai jo deḳhne meṅ to ṭhīk lagtī hai go us kā anjām maut hai."},{"number":26,"verse":"mazdūr kā ḳhālī peṭ use kām karne par majbūr kartā, us kī bhūk use hāṅktī rahtī hai."},{"number":27,"verse":"sharīr kured kured kar ġhalat kām nikāl letā, us ke hoṅṭoṅ par jhulsāne wālī āg rahtī hai."},{"number":28,"verse":"kajrau ādmī jhagaṛe chheṛtā rahtā, aur tohmat lagāne wālā dilī dostoṅ meṅ bhī raḳhnā ḍāltā hai."},{"number":29,"verse":"zālim apne paṛosī ko warġhalā kar ġhalat rāh par le jātā hai."},{"number":30,"verse":"jo āṅkh māre wuh ġhalat mansūbe bāndh rahā hai, jo apne hoṅṭ chabāe wuh ġhalat kām karne par tulā huā hai."},{"number":31,"verse":"safed bāl ek shāndār tāj haiṅ jo rāstbāz zindagī guzārne se hāsil hote haiṅ."},{"number":32,"verse":"tahammul karne wālā sūrme se sabqat letā hai, jo apne āp ko qābū meṅ rakhe wuh shahr ko shikast dene wāle se bartar hai."},{"number":33,"verse":"insān to qur'ā ḍāltā hai, lekin us kā har faislā rab kī taraf se hai."}]}