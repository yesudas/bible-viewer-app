{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":25,"verses":[{"number":1,"verse":"( sulaimān kī mazīd kahāwateṅ) zail meṅ sulaimān kī mazīd kahāwateṅ darj haiṅ jinheṅ yahūdāh ke bādshāh hizqiyāh ke logoṅ ne jamā kiyā."},{"number":2,"verse":"allāh kā jalāl is meṅ zāhir hotā hai ki wuh muāmalā poshīdā rakhtā hai, bādshāh kā jalāl is meṅ ki wuh muāmale kī tahqīq kartā hai."},{"number":3,"verse":"jitnā āsmān buland aur zamīn gahrī hai utnā hī bādshāhoṅ ke dil kā khoj nahīṅ lagāyā jā saktā."},{"number":4,"verse":"chāṅdī se mail dūr karo to sunār bartan banāne meṅ kāmyāb ho jāegā,"},{"number":5,"verse":"bedīn ko bādshāh ke huzūr se dūr karo to us kā taḳht rāstī kī bunyād par qāim rahegā."},{"number":6,"verse":"bādshāh ke huzūr apne āp par faḳhr na kar, na izzat kī us jagah par khaṛā ho jā jo buzurgoṅ ke lie maḳhsūs hai."},{"number":7,"verse":"is se pahle ki shurafā ke sāmne hī terī be'izzatī ho jāe behtar hai ki tū pīchhe khaṛā ho jā aur bād meṅ koī tujh se kahe, “yahāṅ sāmne ā jāeṅ.” jo kuchh terī āṅkhoṅ ne dekhā use adālat meṅ pesh karne meṅ"},{"number":8,"verse":"jaldbāzī na kar, kyūṅki tū kyā karegā agar terā paṛosī tere muāmale ko jhuṭlā kar tujhe sharmindā kare?"},{"number":9,"verse":"adālat meṅ apne paṛosī se laṛte waqt wuh bāt bayān na kar jo kisī ne poshīdagī meṅ tere sapurd kī,"},{"number":10,"verse":"aisā na ho ki sunane wālā terī be'izzatī kare. tab terī badnāmī kabhī nahīṅ miṭegī."},{"number":11,"verse":"waqt par mauzūṅ bāt chāṅdī ke bartan meṅ sone ke seb kī mānind hai."},{"number":12,"verse":"dānishmand kī nasīhat qabūl karne wāle ke lie sone kī bālī aur ḳhālis sone ke gulūband kī mānind hai."},{"number":13,"verse":"qābil-e-etimād qāsid bhejne wāle ke lie fasal kāṭte waqt barf kī ṭhanḍak jaisā hai, is tarah wuh apne mālik kī jān ko tar-o-tāzā kar detā hai."},{"number":14,"verse":"jo sheḳhī mār kar tohfoṅ kā wādā kare lekin kuchh na de wuh un tūfānī bādaloṅ kī mānind hai jo barse baġhair guzar jāte haiṅ."},{"number":15,"verse":"hukmrān ko tahammul se qāil kiyā jā saktā, aur narm zabān haḍḍiyāṅ toṛne ke qābil hai."},{"number":16,"verse":"agar shahd mil jāe to zarūrat se zyādā mat khā, had se zyādā khāne se tujhe qai āegī."},{"number":17,"verse":"apne paṛosī ke ghar meṅ bār bār jāne se apne qadmoṅ ko rok, warnā wuh tang ā kar tujh se nafrat karne lagegā."},{"number":18,"verse":"jo apne paṛosī ke ḳhilāf jhūṭī gawāhī de wuh hathauṛe, talwār aur tez tīr jaisā nuqsāndeh hai."},{"number":19,"verse":"musībat ke waqt bewafā par etibār karnā ḳharāb dāṅt yā ḍagmagāte pāoṅ kī tarah taqlīfdih hai."},{"number":20,"verse":"dukhte dil ke lie gīt gānā utnā hī ġhairmauzūṅ hai jitnā sardiyoṅ ke mausam meṅ qamīs utārnā yā soḍe par sirkā ḍālnā."},{"number":21,"verse":"agar terā dushman bhūkā ho to use khānā khilā, agar pyāsā ho to pānī pilā."},{"number":22,"verse":"kyūṅki aisā karne se tū us ke sar par jalte hue koeloṅ kā ḍher lagāegā, aur rab tujhe ajr degā."},{"number":23,"verse":"jis tarah kāle bādal lāne wālī hawā bārish paidā kartī hai usī tarah bātūnī kī chupke se kī gaī bātoṅ se logoṅ ke muṅh bigaṛ jāte haiṅ."},{"number":24,"verse":"jhagaṛālū bīwī ke sāth ek hī ghar meṅ rahne kī nisbat chhat ke kisī kone meṅ guzārā karnā behtar hai."},{"number":25,"verse":"dūrdarāz mulk kī ḳhushḳhabrī pyāse gale meṅ ṭhanḍā pānī hai."},{"number":26,"verse":"jo rāstbāz bedīn ke sāmne ḍagmagāne lage, wuh gadlā chashmā aur ālūdā kuāṅ hai."},{"number":27,"verse":"zyādā shahd khānā achchhā nahīṅ, aur na hī zyādā apnī izzat kī fikr karnā."},{"number":28,"verse":"jo apne āp par qābū na pā sake wuh us shahr kī mānind hai jis kī fasīl ḍhā dī gaī hai."}]}