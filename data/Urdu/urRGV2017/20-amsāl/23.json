{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":23,"verses":[{"number":1,"verse":"( -6-) agar tū kisī hukmrān ke khāne meṅ sharīk ho jāe to ḳhūb dhyān de ki tū kis ke huzūr hai."},{"number":2,"verse":"agar tū peṭū ho to apne gale par chhurī rakh."},{"number":3,"verse":"us kī umdā chīzoṅ kā lālach mat kar, kyūṅki yih khānā farebdih hai."},{"number":4,"verse":"( -7-) apnī pūrī tāqat amīr banane meṅ sarf na kar, apnī hikmat aisī koshishoṅ se zāe mat kar."},{"number":5,"verse":"ek nazar daulat par ḍāl to wuh ojhal ho jātī hai, aur par lagā kar uqāb kī tarah āsmān kī taraf uṛ jātī hai."},{"number":6,"verse":"( -8-) jalne wāle kī roṭī mat khā, us ke lazīz khānoṅ kā lālach na kar."},{"number":7,"verse":"kyūṅki yih gale meṅ bāl kī tarah hogā. wuh tujh se kahegā, “khāo, piyo!” lekin us kā dil tere sāth nahīṅ hai."},{"number":8,"verse":"jo luqmā tū ne khā liyā us se tujhe qai āegī, aur terī us se dostānā bāteṅ zāe ho jāeṅgī."},{"number":9,"verse":"( -9-) ahmaq se bāt na kar, kyūṅki wuh terī dānishmand bāteṅ haqīr jānegā."},{"number":10,"verse":"( -10-) zamīn kī jo hudūd qadīm zamāne meṅ muqarrar huīṅ unheṅ āge pīchhe mat karnā, aur yatīmoṅ ke khetoṅ par qabzā na kar."},{"number":11,"verse":"kyūṅki un kā chhuṛāne wālā qawī hai, wuh un ke haq meṅ ḳhud tere ḳhilāf laṛegā."},{"number":12,"verse":"( -11-) apnā dil tarbiyat ke hawāle kar aur apne kān ilm kī bātoṅ par lagā."},{"number":13,"verse":"( -12-) bachche ko tarbiyat se mahrūm na rakh, chhaṛī se use sazā dene se wuh nahīṅ maregā."},{"number":14,"verse":"chhaṛī se use sazā de to us kī jān maut se chhūṭ jāegī."},{"number":15,"verse":"( -13-) mere beṭe, agar terā dil dānishmand ho to merā dil bhī ḳhush hogā."},{"number":16,"verse":"maiṅ andar hī andar ḳhushī manāūṅgā jab tere hoṅṭ diyānatdār bāteṅ kareṅge."},{"number":17,"verse":"( -14-) terā dil gunāhgāroṅ ko dekh kar kuṛhtā na rahe balki pūre din rab kā ḳhauf rakhne meṅ sargarm rahe."},{"number":18,"verse":"kyūṅki terī ummīd jātī nahīṅ rahegī balki terā mustaqbil yaqīnan achchhā hogā."},{"number":19,"verse":"( -15-) mere beṭe, sun kar dānishmand ho jā aur sahīh rāh par apne dil kī rāhnumāī kar."},{"number":20,"verse":"sharābī aur peṭū se dareġh kar,"},{"number":21,"verse":"kyūṅki sharābī aur peṭū ġharīb ho jāeṅge, aur kāhilī unheṅ chīthaṛe pahnāegī."},{"number":22,"verse":"( -16-) apne bāp kī sun jis ne tujhe paidā kiyā, aur apnī māṅ ko haqīr na jān jab būṛhī ho jāe."},{"number":23,"verse":"sachchāī ḳharīd le aur kabhī faroḳht na kar, us meṅ shāmil hikmat, tarbiyat aur samajh apnā le."},{"number":24,"verse":"rāstbāz kā bāp baṛī ḳhushī manātā hai, aur dānishmand beṭe kā wālid us se lutfandoz hotā hai."},{"number":25,"verse":"chunāṅche apne māṅ-bāp ke lie ḳhushī kā bāis ho, aisī zindagī guzār ki terī māṅ jashn manā sake."},{"number":26,"verse":"( -17-) mere beṭe, apnā dil mere hawāle kar, terī āṅkheṅ merī rāheṅ pasand kareṅ."},{"number":27,"verse":"kyūṅki kasbī gahrā gaṛhā aur zinākār aurat tang kuāṅ hai,"},{"number":28,"verse":"ḍākū kī tarah wuh tāk lagāe baiṭh kar mardoṅ meṅ bewafāoṅ kā izāfā kartī hai."},{"number":29,"verse":"( -18-) kaun āheṅ bhartā hai? kaun hāy hāy kartā aur laṛāī-jhagaṛe meṅ mulawwas rahtā hai? kis ko bilāwajah choṭeṅ lagtī, kis kī āṅkheṅ dhundlī sī rahtī haiṅ?"},{"number":30,"verse":"wuh jo rāt gae tak mai pīne aur masāledār mai se mazā lene meṅ masrūf rahtā hai."},{"number":31,"verse":"mai ko taktā na rah, ḳhwāh us kā surḳh rang kitnī ḳhūbsūratī se pyāle meṅ kyūṅ na chamke, ḳhwāh use baṛe maze se kyūṅ na piyā jāe."},{"number":32,"verse":"anjāmkār wuh tujhe sāṅp kī tarah kāṭegī, nāg kī tarah ḍasegī."},{"number":33,"verse":"terī āṅkheṅ ajīb-o-ġharīb manzar dekheṅgī aur terā dil betukī bāteṅ haklāegā."},{"number":34,"verse":"tū samundar ke bīch meṅ leṭne wāle kī mānind hogā, us jaisā jo mastūl par chaṛh kar leṭ gayā ho."},{"number":35,"verse":"tū kahegā, “merī piṭāī huī lekin dard mahsūs na huā, mujhe mārā gayā lekin mālūm na huā. maiṅ kab jāg uṭhūṅgā tāki dubārā sharāb kī taraf ruḳh kar sakūṅ?”"}]}