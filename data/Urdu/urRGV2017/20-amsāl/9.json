{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":9,"verses":[{"number":1,"verse":"( hikmat kī ziyāfat) hikmat ne apnā ghar tāmīr karke apne lie sāt satūn tarāsh lie haiṅ."},{"number":2,"verse":"apne jānwaroṅ ko zabah karne aur apnī mai tayyār karne ke bād us ne apnī mez bichhāī hai."},{"number":3,"verse":"ab us ne apnī naukarāniyoṅ ko bhejā hai, aur ḳhud bhī logoṅ ko shahr kī bulandiyoṅ se ziyāfat karne kī dāwat detī hai,"},{"number":4,"verse":"“jo sādālauh hai, wuh mere pās āe.” nāsamajh logoṅ se wuh kahtī hai,"},{"number":5,"verse":"“āo, merī roṭī khāo, wuh mai piyo jo maiṅ ne tayyār kar rakhī hai."},{"number":6,"verse":"apnī sādālauh rāhoṅ se bāz āo to jīte rahoge, samajh kī rāh par chal paṛo.”"},{"number":7,"verse":"jo lān-tān karne wāle ko tālīm de us kī apnī ruswāī ho jāegī, aur jo bedīn ko ḍānṭe use nuqsān pahuṅchegā."},{"number":8,"verse":"lān-tān karne wāle kī malāmat na kar warnā wuh tujh se nafrat karegā. dānishmand kī malāmat kar to wuh tujh se muhabbat karegā."},{"number":9,"verse":"dānishmand ko hidāyat de to us kī hikmat mazīd baṛhegī, rāstbāz ko tālīm de to wuh apne ilm meṅ izāfā karegā."},{"number":10,"verse":"rab kā ḳhauf mānane se hī hikmat shurū hotī hai, quddūs ḳhudā ko jānane se hī samajh hāsil hotī hai."},{"number":11,"verse":"mujh se hī terī umr ke dinoṅ aur sāloṅ meṅ izāfā hogā."},{"number":12,"verse":"agar tū dānishmand ho to ḳhud is se fāidā uṭhāegā, agar lān-tān karne wālā ho to tujhe hī is kā nuqsān jhelnā paṛegā."},{"number":13,"verse":"( hamāqat bībī kī ziyāfat) hamāqat bībī belagām aur nāsamajh hai, wuh kuchh nahīṅ jāntī."},{"number":14,"verse":"us kā ghar shahr kī bulandī par wāqe hai. darwāze ke pās kursī par baiṭhī"},{"number":15,"verse":"wuh guzarne wāloṅ ko jo sīdhī rāh par chalte haiṅ ūṅchī āwāz se dāwat detī hai,"},{"number":16,"verse":"“jo sādālauh hai wuh mere pās āe.” jo nāsamajh haiṅ un se wuh kahtī hai,"},{"number":17,"verse":"“chorī kā pānī mīṭhā aur poshīdagī meṅ khāī gaī roṭī lazīz hotī hai.”"},{"number":18,"verse":"lekin unheṅ mālūm nahīṅ ki hamāqat bībī ke ghar meṅ sirf murdoṅ kī rūh bastī haiṅ, ki us ke mehmān pātāl kī gahrāiyoṅ meṅ rahte haiṅ."}]}