{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":3,"verses":[{"number":1,"verse":"( allāh ke ḳhauf aur hikmat kī barkat) mere beṭe, merī hidāyat mat bhūlnā. mere ahkām tere dil meṅ mahfūz raheṅ."},{"number":2,"verse":"kyūṅki in hī se terī zindagī ke dinoṅ aur sāloṅ meṅ izāfā hogā aur terī ḳhushhālī baṛhegī."},{"number":3,"verse":"shafqat aur wafā terā dāman na chhoṛeṅ. unheṅ apne gale se bāndhnā, apne dil kī taḳhtī par kandā karnā."},{"number":4,"verse":"tab tujhe allāh aur insān ke sāmne mehrbānī aur qabūliyat hāsil hogī."},{"number":5,"verse":"pūre dil se rab par bharosā rakh, aur apnī aql par takiyā na kar."},{"number":6,"verse":"jahāṅ bhī tū chale sirf usī ko jān le, phir wuh ḳhud terī rāhoṅ ko hamwār karegā."},{"number":7,"verse":"apne āp ko dānishmand mat samajhnā balki rab kā ḳhauf mān kar burāī se dūr rah."},{"number":8,"verse":"is se terā badan sehhat pāegā aur terī haḍḍiyāṅ tar-o-tāzā ho jāeṅgī."},{"number":9,"verse":"apnī milkiyat aur apnī tamām paidāwār ke pahle phal se rab kā ehtirām kar,"},{"number":10,"verse":"phir tere godām anāj se bhar jāeṅge aur tere bartan mai se chhalak uṭheṅge."},{"number":11,"verse":"mere beṭe, rab kī tarbiyat ko radd na kar, jab wuh tujhe ḍānṭe to ranjīdā na ho."},{"number":12,"verse":"kyūṅki jo rab ko pyārā hai us kī wuh tādīb kartā hai, jis tarah bāp us beṭe ko tambīh kartā hai jo use pasand hai."},{"number":13,"verse":"( haqīqī daulat) mubārak hai wuh jo hikmat pātā hai, jise samajh hāsil hotī hai."},{"number":14,"verse":"kyūṅki hikmat chāṅdī se kahīṅ zyādā sūdmand hai, aur us se sone se kahīṅ zyādā qīmtī chīzeṅ hāsil hotī haiṅ."},{"number":15,"verse":"hikmat motiyoṅ se zyādā nafīs hai, tere tamām ḳhazāne us kā muqābalā nahīṅ kar sakte."},{"number":16,"verse":"us ke dahne hāth meṅ umr kī darāzī aur bāeṅ hāth meṅ daulat aur izzat hai."},{"number":17,"verse":"us kī rāheṅ ḳhushgawār, us ke tamām rāste puramn haiṅ."},{"number":18,"verse":"jo us kā dāman pakaṛ le us ke lie wuh zindagī kā daraḳht hai. mubārak hai wuh jo us se lipṭā rahe."},{"number":19,"verse":"rab ne hikmat ke wasīle se hī zamīn kī bunyād rakhī, samajh ke zarī'e hī āsmān ko mazbūtī se lagāyā."},{"number":20,"verse":"us ke irfān se hī gahrāiyoṅ kā pānī phūṭ niklā aur āsmān se shabnam ṭapak kar zamīn par paṛtī hai."},{"number":21,"verse":"mere beṭe, dānāī aur tamīz apne pās mahfūz rakh aur unheṅ apnī nazar se dūr na hone de."},{"number":22,"verse":"un se terī jān tar-o-tāzā aur terā galā ārāstā rahegā."},{"number":23,"verse":"tab tū chalte waqt mahfūz rahegā, aur terā pāoṅ ṭhokar nahīṅ khāegā."},{"number":24,"verse":"tū pāoṅ phailā kar so sakegā, koī sadmā tujhe nahīṅ pahuṅchegā balki tū leṭ kar gahrī nīnd soegā."},{"number":25,"verse":"nāgahāṅ āfat se mat ḍarnā, na us tabāhī se jo bedīn par ġhālib ātī hai,"},{"number":26,"verse":"kyūṅki rab par terā etimād hai, wuhī tere pāoṅ ko phaṅs jāne se mahfūz rakhegā."},{"number":27,"verse":"( dūsroṅ kī madad karne kī nasīhat) agar koī zarūratmand ho aur tū us kī madad kar sake to us ke sāth bhalāī karne se inkār na kar."},{"number":28,"verse":"agar tū āj kuchh de sake to apne paṛosī se mat kahnā, “kal ānā to maiṅ āp ko kuchh de dūṅgā.”"},{"number":29,"verse":"jo paṛosī befikr tere sāth rahtā hai us ke ḳhilāf bure mansūbe mat bāndhnā."},{"number":30,"verse":"jis ne tujhe nuqsān nahīṅ pahuṅchāyā adālat meṅ us par bebunyād ilzām na lagānā."},{"number":31,"verse":"na zālim se hasad kar, na us kī koī rāh iḳhtiyār kar."},{"number":32,"verse":"kyūṅki burī rāh par chalne wāle se rab ghin khātā hai jabki sīdhī rāh par chalne wāloṅ ko wuh apne rāzoṅ se āgāh kartā hai."},{"number":33,"verse":"bedīn ke ghar par rab kī lānat ātī jabki rāstbāz ke ghar ko wuh barkat detā hai."},{"number":34,"verse":"mazāq uṛāne wāloṅ kā wuh mazāq uṛātā, lekin farotanoṅ par mehrbānī kartā hai."},{"number":35,"verse":"dānishmand mīrās meṅ izzat pāeṅge jabki ahmaq ke nasīb meṅ sharmindagī hogī."}]}