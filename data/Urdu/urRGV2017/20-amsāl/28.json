{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":28,"verses":[{"number":1,"verse":"bedīn farār ho jātā hai hālāṅki tāqqub karne wālā koī nahīṅ hotā, lekin rāstbāz apne āp ko jawān sherbabar kī tarah mahfūz samajhtā hai."},{"number":2,"verse":"mulk kī ḳhatākārī ke sabab se us kī hukūmat kī yagāngat qāim nahīṅ rahegī, lekin samajhdār aur dānishmand ādmī use baṛī der tak qāim rakhegā."},{"number":3,"verse":"jo ġharīb ġharīboṅ par zulm kare wuh us mūslādhār bārish kī mānind hai jo sailāb lā kar fasloṅ ko tabāh kar detī hai."},{"number":4,"verse":"jis ne sharīat ko tark kiyā wuh bedīn kī tārīf kartā hai, lekin jo sharīat ke tābe rahtā hai wuh us kī muḳhālafat kartā hai."},{"number":5,"verse":"sharīr insāf nahīṅ samajhte, lekin rab ke tālib sab kuchh samajhte haiṅ."},{"number":6,"verse":"be'ilzām zindagī guzārne wālā ġharīb ṭeṛhī rāhoṅ par chalne wāle amīr se behtar hai."},{"number":7,"verse":"jo sharīat kī pairawī kare wuh samajhdār beṭā hai, lekin ayyāshoṅ kā sāthī apne bāp kī be'izzatī kartā hai."},{"number":8,"verse":"jo apnī daulat nājāiz sūd se baṛhāe wuh use kisī aur ke lie jamā kar rahā hai, aise shaḳhs ke lie jo ġharīboṅ par rahm karegā."},{"number":9,"verse":"jo apne kān meṅ unglī ḍāle tāki sharīat kī bāteṅ na sune us kī duāeṅ bhī qābil-e-ghin haiṅ."},{"number":10,"verse":"jo sīdhī rāh par chalne wāloṅ ko ġhalat rāh par lāe wuh apne hī gaṛhe meṅ gir jāegā, lekin be'ilzām achchhī mīrās pāeṅge."},{"number":11,"verse":"amīr apne āp ko dānishmand samajhtā hai, lekin jo zarūratmand samajhdār hai wuh us kā aslī kirdār mālūm kar letā hai."},{"number":12,"verse":"jab rāstbāz fathyāb hoṅ to mulk kī shān-o-shaukat baṛh jātī hai, lekin jab bedīn uṭh khaṛe hoṅ to log chhup jāte haiṅ."},{"number":13,"verse":"jo apne gunāh chhupāe wuh nākām rahegā, lekin jo unheṅ taslīm karke tark kare wuh rahm pāegā."},{"number":14,"verse":"mubārak hai wuh jo har waqt rab kā ḳhauf māne, lekin jo apnā dil saḳht kare wuh musībat meṅ phaṅs jāegā."},{"number":15,"verse":"pasthāl qaum par hukūmat karne wālā bedīn ġhurrāte hue sherbabar aur hamlā-āwar rīchh kī mānind hai."},{"number":16,"verse":"jahāṅ nāsamajh hukmrān hai wahāṅ zulm hotā hai, lekin jise ġhalat nafā se nafrat ho us kī umr darāz hogī."},{"number":17,"verse":"jo kisī ko qatl kare wuh maut tak apne qusūr ke nīche dabā huā mārā mārā phiregā. aise shaḳhs kā sahārā na ban!"},{"number":18,"verse":"jo be'ilzām zindagī guzāre wuh bachā rahegā, lekin jo ṭeṛhī rāh par chale wuh achānak hī gir jāegā."},{"number":19,"verse":"jo apnī zamīn kī khetībāṛī kare wuh jī bhar kar roṭī khāegā, lekin jo fuzūl chīzoṅ ke pīchhe paṛ jāe wuh ġhurbat se ser ho jāegā."},{"number":20,"verse":"qābil-e-etimād ādmī ko kasrat kī barkateṅ hāsil hoṅgī, lekin jo bhāg bhāg kar daulat jamā karne meṅ masrūf rahe wuh sazā se nahīṅ bachegā."},{"number":21,"verse":"jānibdārī burī bāt hai, lekin insān roṭī kā ṭukṛā hāsil karne ke lie mujrim ban jātā hai."},{"number":22,"verse":"lālchī bhāg bhāg kar daulat jamā kartā hai, use mālūm hī nahīṅ ki is kā anjām ġhurbat hī hai."},{"number":23,"verse":"āḳhirkār nasīhat dene wālā chāplūsī karne wāle se zyādā manzūr hotā hai."},{"number":24,"verse":"jo apne bāp yā māṅ ko lūṭ kar kahe, “yih jurm nahīṅ hai” wuh mohlak qātil kā sharīk-e-kār hotā hai."},{"number":25,"verse":"lālchī jhagaṛoṅ kā mambā rahtā hai, lekin jo rab par bharosā rakhe wuh ḳhushhāl rahegā."},{"number":26,"verse":"jo apne dil par bharosā rakhe wuh bewuqūf hai, lekin jo hikmat kī rāh par chale wuh mahfūz rahegā."},{"number":27,"verse":"ġharīboṅ ko dene wālā zarūratmand nahīṅ hogā, lekin jo apnī āṅkheṅ band karke unheṅ nazarandāz kare us par bahut lānateṅ āeṅgī."},{"number":28,"verse":"jab bedīn uṭh khaṛe hoṅ to log chhup jāte haiṅ, lekin jab halāk ho jāeṅ to rāstbāzoṅ kī tādād baṛh jātī hai."}]}