{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":22,"verses":[{"number":1,"verse":"nek nām baṛī daulat se qīmtī, aur manzūr-e-nazar honā sone-chāṅdī se behtar hai."},{"number":2,"verse":"amīr aur ġharīb ek dūsre se milte julte haiṅ, rab un sab kā ḳhāliq hai."},{"number":3,"verse":"zahīn ādmī ḳhatrā pahle se bhāṅp kar chhup jātā hai, jabki sādālauh āge baṛh kar us kī lapeṭ meṅ ā jātā hai."},{"number":4,"verse":"farotanī aur rab kā ḳhauf mānane kā phal daulat, ehtirām aur zindagī hai."},{"number":5,"verse":"bedīn kī rāh meṅ kāṅṭe aur phande hote haiṅ. jo apnī jān mahfūz rakhnā chāhe wuh un se dūr rahtā hai."},{"number":6,"verse":"chhoṭe bachche ko sahīh rāh par chalne kī tarbiyat kar to wuh būṛhā ho kar bhī us se nahīṅ haṭegā."},{"number":7,"verse":"amīr ġharīb par hukūmat kartā, aur qarzdār qarzḳhwāh kā ġhulām hotā hai."},{"number":8,"verse":"jo nāinsāfī kā bīj boe wuh āfat kī fasal kāṭegā, tab us kī ziyādatī kī lāṭhī ṭūṭ jāegī."},{"number":9,"verse":"fayyāzdil ko barkat milegī, kyūṅki wuh pasthāl ko apne khāne meṅ sharīk kartā hai."},{"number":10,"verse":"tānāzan ko bhagā de to laṛāī-jhagaṛā ghar se nikal jāegā, tū tū maiṅ maiṅ aur ek dūsre kī be'izzatī karne kā silsilā ḳhatm ho jāegā."},{"number":11,"verse":"jo dil kī pākīzagī ko pyār kare aur mehrbān zabān kā mālik ho wuh bādshāh kā dost banegā."},{"number":12,"verse":"rab kī āṅkheṅ ilm-o-irfān kī dekh-bhāl kartī haiṅ, lekin wuh bewafā kī bātoṅ ko tabāh hone detā hai."},{"number":13,"verse":"kāhil kahtā hai, “galī meṅ sher hai, agar bāhar jāūṅ to mujhe kisī chauk meṅ phāṛ khāegā.”"},{"number":14,"verse":"zinākār aurat kā muṅh gahrā gaṛhā hai. jis se rab nārāz ho wuh us meṅ gir jātā hai."},{"number":15,"verse":"bachche ke dil meṅ hamāqat ṭiktī hai, lekin tarbiyat kī chhaṛī use bhagā detī hai."},{"number":16,"verse":"ek pasthāl par zulm kartā hai tāki daulat pāe, dūsrā amīr ko tohfe detā hai lekin ġharīb ho jātā hai."},{"number":17,"verse":"( dānishmandoṅ kī 30 kahāwateṅ) kān lagā kar dānāoṅ kī bātoṅ par dhyān de, dil se merī tālīm apnā le!"},{"number":18,"verse":"kyūṅki achchhā hai ki tū unheṅ apne dil meṅ mahfūz rakhe, wuh sab tere hoṅṭoṅ par musta'id raheṅ."},{"number":19,"verse":"āj maiṅ tujhe, hāṅ tujhe hī tālīm de rahā hūṅ tāki terā bharosā rab par rahe."},{"number":20,"verse":"maiṅ ne tere lie 30 kahāwateṅ qalamband kī haiṅ, aisī bāteṅ jo mashwaroṅ aur ilm se bharī huī haiṅ."},{"number":21,"verse":"kyūṅki maiṅ tujhe sachchāī kī qābil-e-etimād bāteṅ sikhānā chāhtā hūṅ tāki tū unheṅ qābil-e-etimād jawāb de sake jinhoṅ ne tujhe bhejā hai."},{"number":22,"verse":"( -1-) pasthāl ko is lie na lūṭ ki wuh pasthāl hai, musībatzadā ko adālat meṅ mat kuchalnā."},{"number":23,"verse":"kyūṅki rab ḳhud un kā difā karke unheṅ lūṭ legā jo unheṅ lūṭ rahe haiṅ."},{"number":24,"verse":"( -2-) ġhusīle shaḳhs kā dost na ban, na us se zyādā tālluq rakh jo jaldī se āg-bagūlā ho jātā hai."},{"number":25,"verse":"aisā na ho ki tū us kā chāl-chalan apnā kar apnī jān ke lie phandā lagāe."},{"number":26,"verse":"( -3-) kabhī hāth milā kar wādā na kar ki maiṅ dūsre ke karze kā zāmin hūṅgā."},{"number":27,"verse":"qarzdār ke paise wāpas na karne par agar tū bhī paise adā na kar sake to terī chārpāī bhī tere nīche se chhīn lī jāegī."},{"number":28,"verse":"( -4-) zamīn kī jo hudūd tere bāpdādā ne muqarrar kīṅ unheṅ āge pīchhe mat karnā."},{"number":29,"verse":"( -5-) kyā tujhe aisā ādmī nazar ātā hai jo apne kām meṅ māhir hai? wuh nichle tabqe ke logoṅ kī ḳhidmat nahīṅ karegā balki bādshāhoṅ kī."}]}