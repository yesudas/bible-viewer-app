{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":15,"verses":[{"number":1,"verse":"narm jawāb ġhussā ṭhanḍā kartā, lekin tursh bāt taish dilātī hai."},{"number":2,"verse":"dānishmandoṅ kī zabān ilm-o-irfān phailātī hai jabki ahmaq kā muṅh hamāqat kā zor se ubalne wālā chashmā hai."},{"number":3,"verse":"rab kī āṅkheṅ har jagah maujūd haiṅ, wuh bure aur bhale sab par dhyān detī haiṅ."},{"number":4,"verse":"narm zabān zindagī kā daraḳht hai jabki farebdih zabān shikastādil kar detī hai."},{"number":5,"verse":"ahmaq apne bāp kī tarbiyat ko haqīr jāntā hai, lekin jo nasīhat māne wuh dānishmand hai."},{"number":6,"verse":"rāstbāz ke ghar meṅ baṛā ḳhazānā hotā hai, lekin jo kuchh bedīn hāsil kartā hai wuh tabāhī kā bāis hai."},{"number":7,"verse":"dānishmandoṅ ke hoṅṭ ilm-o-irfān kā bīj bikher dete haiṅ, lekin ahmaqoṅ kā dil aisā nahīṅ kartā."},{"number":8,"verse":"rab bedīnoṅ kī qurbānī se ghin khātā, lekin sīdhī rāh par chalne wāloṅ kī duā se ḳhush hotā hai."},{"number":9,"verse":"rab bedīn kī rāh se ghin khātā, lekin rāstī kā pīchhā karne wāle se pyār kartā hai."},{"number":10,"verse":"jo sahīh rāh ko tark kare us kī saḳht tādīb kī jāegī, jo nasīhat se nafrat kare wuh mar jāegā."},{"number":11,"verse":"pātāl aur ālam-e-arwāh rab ko sāf nazar āte haiṅ. to phir insānoṅ ke dil use kyūṅ na sāf dikhāī deṅ?"},{"number":12,"verse":"tānāzan ko dūsroṅ kī nasīhat pasand nahīṅ ātī, is lie wuh dānishmandoṅ ke pās nahīṅ jātā."},{"number":13,"verse":"jis kā dil ḳhush hai us kā chehrā khulā rahtā hai, lekin jis kā dil pareshān hai us kī rūh shikastā rahtī hai."},{"number":14,"verse":"samajhdār kā dil ilm-o-irfān kī talāsh meṅ rahtā, lekin ahmaq hamāqat kī charāgāh meṅ chartā rahtā hai."},{"number":15,"verse":"musībatzadā ke tamām din bure haiṅ, lekin jis kā dil ḳhush hai wuh rozānā jashn manātā hai."},{"number":16,"verse":"jo ġharīb rab kā ḳhauf māntā hai us kā hāl us karoṛpatī se kahīṅ behtar hai jo baṛī bechainī se zindagī guzārtā hai."},{"number":17,"verse":"jahāṅ muhabbat hai wahāṅ sabzī kā sālan bahut hai, jahāṅ nafrat hai wahāṅ moṭe-tāze bachhṛe kī ziyāfat bhī befāidā hai."},{"number":18,"verse":"ġhusīlā ādmī jhagaṛe chheṛtā rahtā jabki tahammul karne wālā logoṅ ke ġhusse ko ṭhanḍā kar detā hai."},{"number":19,"verse":"kāhil kā rāstā kāṅṭedār bāṛ kī mānind hai, lekin diyānatdāroṅ kī rāh pakkī saṛak hī hai."},{"number":20,"verse":"dānishmand beṭā apne bāp ke lie ḳhushī kā bāis hai, lekin ahmaq apnī māṅ ko haqīr jāntā hai."},{"number":21,"verse":"nāsamajh ādmī hamāqat se lutfandoz hotā, lekin samajhdār ādmī sīdhī rāh par chaltā hai."},{"number":22,"verse":"jahāṅ salāh-mashwarā nahīṅ hotā wahāṅ mansūbe nākām rah jāte haiṅ, jahāṅ bahut se mushīr hote haiṅ wahāṅ kāmyābī hotī hai."},{"number":23,"verse":"insān mauzūṅ jawāb dene se ḳhush ho jātā hai, waqt par munāsib bāt kitnī achchhī hotī hai."},{"number":24,"verse":"zindagī kī rāh chaṛhtī rahtī hai tāki samajhdār us par chalte hue pātāl meṅ utarne se bach jāe."},{"number":25,"verse":"rab mutakabbir kā ghar ḍhā detā, lekin bewā kī zamīn kī hudūd mahfūz rakhtā hai."},{"number":26,"verse":"rab bure mansūboṅ se ghin khātā hai, aur mehrbān alfāz us ke nazdīk pāk haiṅ."},{"number":27,"verse":"jo nājāiz nafā kamāe wuh apne ghar par āfat lātā hai, lekin jo rishwat se nafrat rakhe wuh jītā rahegā."},{"number":28,"verse":"rāstbāz kā dil soch samajh kar jawāb detā hai, lekin bedīn kā muṅh zor se ubalne wālā chashmā hai jis se burī bāteṅ nikaltī rahtī haiṅ."},{"number":29,"verse":"rab bedīnoṅ se dūr rahtā, lekin rāstbāz kī duā suntā hai."},{"number":30,"verse":"chamaktī āṅkheṅ dil ko ḳhushī dilātī haiṅ, achchhī ḳhabar pūre jism ko tar-o-tāzā kar detī hai."},{"number":31,"verse":"jo zindagībaḳhsh nasīhat par dhyān de wuh dānishmandoṅ ke darmiyān hī sukūnat karegā."},{"number":32,"verse":"jo tarbiyat kī parwā na kare wuh apne āp ko haqīr jāntā hai, lekin jo nasīhat par dhyān de us kī samajh meṅ izāfā hotā hai."},{"number":33,"verse":"rab kā ḳhauf hī wuh tarbiyat hai jis se insān hikmat sīkhtā hai. pahle farotanī apnā le, kyūṅki yihī izzat pāne kā pahlā qadam hai."}]}