{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":31,"verses":[{"number":1,"verse":"( lamūel kī kahāwateṅ) zail meṅ massā ke bādshāh lamūel kī kahāwateṅ haiṅ. us kī māṅ ne use yih tālīm dī,"},{"number":2,"verse":"ai mere beṭe, mere peṭ ke phal, jo merī mannatoṅ se paidā huā, maiṅ tujhe kyā batāūṅ?"},{"number":3,"verse":"apnī pūrī tāqat auratoṅ par zāe na kar, un par jo bādshāhoṅ kī tabāhī kā bāis haiṅ."},{"number":4,"verse":"ai lamūel, bādshāhoṅ ke lie mai pīnā munāsib nahīṅ, hukmrānoṅ ke lie sharāb kī ārzū rakhnā mauzūṅ nahīṅ."},{"number":5,"verse":"aisā na ho ki wuh pī pī kar qawānīn bhūl jāeṅ aur tamām mazlūmoṅ kā haq māreṅ."},{"number":6,"verse":"sharāb unheṅ pilā jo tabāh hone wāle haiṅ, mai unheṅ pilā jo ġham khāte haiṅ,"},{"number":7,"verse":"aise hī pī pī kar apnī ġhurbat aur musībat bhūl jāeṅ."},{"number":8,"verse":"apnā muṅh un ke lie khol jo bol nahīṅ sakte, un ke haq meṅ jo zarūratmand haiṅ."},{"number":9,"verse":"apnā muṅh khol kar insāf se adālat kar aur musībatzadā aur ġharīboṅ ke huqūq mahfūz rakh."},{"number":10,"verse":"( sudhaṛ bīwī kī tārīf) sudhaṛ bīwī kaun pā saktā hai? aisī aurat motiyoṅ se kahīṅ zyādā beshqīmat hai."},{"number":11,"verse":"us par us ke shauhar ko pūrā etimād hai, aur wuh nafā se mahrūm nahīṅ rahegā."},{"number":12,"verse":"umr bhar wuh use nuqsān nahīṅ pahuṅchāegī balki barkat kā bāis hogī."},{"number":13,"verse":"wuh ūn aur san chun kar baṛī mehnat se dhāgā banā letī hai."},{"number":14,"verse":"tijāratī jahāzoṅ kī tarah wuh dūrdarāz ilāqoṅ se apnī roṭī le ātī hai."},{"number":15,"verse":"wuh pau phaṭne se pahle hī jāg uṭhtī hai tāki apne ghar wāloṅ ke lie khānā aur apnī naukarāniyoṅ ke lie un kā hissā tayyār kare."},{"number":16,"verse":"soch-bichār ke bād wuh khet ḳharīd letī, apne kamāe hue paisoṅ se angūr kā bāġh lagā letī hai."},{"number":17,"verse":"tāqat se kamarbastā ho kar wuh apne bāzū'oṅ ko mazbūt kartī hai."},{"number":18,"verse":"wuh mahsūs kartī hai, “merā kārobār fāidāmand hai,” is lie us kā charāġh rāt ke waqt bhī nahīṅ bujhtā."},{"number":19,"verse":"us ke hāth har waqt ūn aur katān kātne meṅ masrūf rahte haiṅ."},{"number":20,"verse":"wuh apnī muṭṭhī musībatzadoṅ aur ġharīboṅ ke lie khol kar un kī madad kartī hai."},{"number":21,"verse":"jab barf paṛe to use ghar wāloṅ ke bāre meṅ koī ḍar nahīṅ, kyūṅki sab garm garm kapṛe pahne hue haiṅ."},{"number":22,"verse":"apne bistar ke lie wuh achchhe kambal banā letī, aur ḳhud wuh bārīk katān aur arġhawānī rang ke libās pahne phirtī hai."},{"number":23,"verse":"shahr ke darwāze meṅ baiṭhe mulk ke buzurg us ke shauhar se ḳhūb wāqif haiṅ, aur jab kabhī koī faislā karnā ho to wuh bhī shūrā meṅ sharīk hotā hai."},{"number":24,"verse":"bīwī kapṛoṅ kī silāī karke unheṅ faroḳht kartī hai, saudāgar us ke kamarband ḳharīd lete haiṅ."},{"number":25,"verse":"wuh tāqat aur waqār se mulabbas rahtī aur haṅs kar āne wāle dinoṅ kā sāmnā kartī hai."},{"number":26,"verse":"wuh hikmat se bāt kartī, aur us kī zabān par shafīq tālīm rahtī hai."},{"number":27,"verse":"wuh sustī kī roṭī nahīṅ khātī balki apne ghar meṅ har muāmale kī dekh-bhāl kartī hai."},{"number":28,"verse":"us ke beṭe khaṛe ho kar use mubārak kahte haiṅ, us kā shauhar bhī us kī tārīf karke kahtā hai,"},{"number":29,"verse":"“bahut sī aurateṅ sudhaṛ sābit huī haiṅ, lekin tū un sab par sabqat rakhtī hai!”"},{"number":30,"verse":"dilfarebī, dhokā aur husn pal bhar kā hai, lekin jo aurat allāh kā ḳhauf māne wuh qābil-e-tārīf hai."},{"number":31,"verse":"use us kī mehnat kā ajr do! shahr ke darwāzoṅ meṅ us ke kām us kī satāish kareṅ!."}]}