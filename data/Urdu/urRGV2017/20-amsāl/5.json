{"bibleAbbr":"urRGV2017","bookName":"amsāl","bookEnglishName":"Proverbs","chapterNumber":5,"verses":[{"number":1,"verse":"( zinākārī se ḳhabardār) mere beṭe, merī hikmat par dhyān de, merī samajh kī bātoṅ par kān dhar."},{"number":2,"verse":"phir tū tamīz kā dāman thāme rahegā, aur tere hoṅṭ ilm-o-irfān mahfūz rakheṅge."},{"number":3,"verse":"kyūṅki zinākār aurat ke hoṅṭoṅ se shahd ṭapaktā hai, us kī bāteṅ tel kī tarah chiknī-chupṛī hotī haiṅ."},{"number":4,"verse":"lekin anjām meṅ wuh zahr jaisī kaṛwī aur dodhārī talwār jaisī tez sābit hotī hai."},{"number":5,"verse":"us ke pāoṅ maut kī taraf utarte, us ke qadam pātāl kī jānib baṛhte jāte haiṅ."},{"number":6,"verse":"us ke rāste kabhī idhar kabhī idhar phirte haiṅ tāki tū zindagī kī rāh par tawajjuh na de aur us kī āwāragī ko jān na le."},{"number":7,"verse":"chunāṅche mere beṭo, merī suno aur mere muṅh kī bātoṅ se dūr na ho jāo."},{"number":8,"verse":"apne rāste us se dūr rakh, us ke ghar ke darwāze ke qarīb bhī na jā."},{"number":9,"verse":"aisā na ho ki tū apnī tāqat kisī aur ke lie sarf kare aur apne sāl zālim ke lie zāe kare."},{"number":10,"verse":"aisā na ho ki pardesī terī milkiyat se ser ho jāeṅ, ki jo kuchh tū ne mehnat-mashaqqat se hāsil kiyā wuh kisī aur ke ghar meṅ āe."},{"number":11,"verse":"tab āḳhirkār terā badan aur gosht ghul jāeṅge, aur tū āheṅ bhar bhar kar"},{"number":12,"verse":"kahegā, “hāy, maiṅ ne kyūṅ tarbiyat se nafrat kī, mere dil ne kyūṅ sarzanish ko haqīr jānā?"},{"number":13,"verse":"hidāyat karne wāloṅ kī maiṅ ne na sunī, apne ustādoṅ kī bātoṅ par kān na dharā."},{"number":14,"verse":"jamā'at ke darmiyān hī rahte hue mujh par aisī āfat āī ki maiṅ tabāhī ke dahāne tak pahuṅch gayā hūṅ.”"},{"number":15,"verse":"apne hī hauz kā pānī aur apne hī kueṅ se phūṭne wālā pānī pī le."},{"number":16,"verse":"kyā munāsib hai ki tere chashme galiyoṅ meṅ aur terī nadiyāṅ chaukoṅ meṅ bah nikleṅ?"},{"number":17,"verse":"jo pānī terā apnā hai wuh tujh tak mahdūd rahe, ajnabī us meṅ sharīk na ho jāe."},{"number":18,"verse":"terā chashmā mubārak ho. hāṅ, apnī bīwī se ḳhush rah."},{"number":19,"verse":"wuhī terī manmohan hirnī aur dilrubā ġhazāl ( lafzī tarjumā: pahāṛī bakrī.) hai. usī kā pyār tujhe tar-o-tāzā kare, usī kī muhabbat tujhe hameshā mast rakhe."},{"number":20,"verse":"mere beṭe, tū ajnabī aurat se kyūṅ mast ho jāe, kisī dūsre kī bīwī se kyūṅ lipaṭ jāe?"},{"number":21,"verse":"ḳhayāl rakh, insān kī rāheṅ rab ko sāf dikhāī detī haiṅ, jahāṅ bhī wuh chale us par wuh tawajjuh detā hai."},{"number":22,"verse":"bedīn kī apnī hī harkateṅ use phaṅsā detī haiṅ, wuh apne hī gunāh ke rassoṅ meṅ jakaṛā rahtā hai."},{"number":23,"verse":"wuh tarbiyat kī kamī ke sabab se halāk ho jāegā, apnī baṛī hamāqat ke bāis ḍagmagāte hue apne anjām ko pahuṅchegā."}]}