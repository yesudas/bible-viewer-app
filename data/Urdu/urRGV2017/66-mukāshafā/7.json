{"bibleAbbr":"urRGV2017","bookName":"mukāshafā","bookEnglishName":"Revelation","chapterNumber":7,"verses":[{"number":1,"verse":"( isrāīl ke 144000 chune hue afrād) is ke bād maiṅ ne chār farishtoṅ ko zamīn ke chār konoṅ par khaṛe dekhā. wuh zamīn kī chār hawāoṅ ko chalne se rok rahe the tāki na zamīn par, na samundar yā kisī daraḳht par koī hawā chale."},{"number":2,"verse":"phir maiṅ ne ek aur farishtā mashriq se chaṛhte hue dekhā jis ke pās zindā ḳhudā kī muhr thī. us ne ūṅchī āwāz se un chār farishtoṅ se bāt kī jinheṅ zamīn aur samundar ko nuqsān pahuṅchāne kā iḳhtiyār diyā gayā thā. us ne kahā,"},{"number":3,"verse":"“zamīn, samundar yā daraḳhtoṅ ko us waqt tak nuqsān mat pahuṅchānā jab tak ham apne ḳhudā ke ḳhādimoṅ ke māthoṅ par muhr na lagā leṅ.”"},{"number":4,"verse":"aur maiṅ ne sunā ki jin par muhr lagāī gaī thī wuh 144000 afrād the aur wuh isrāīl ke har ek qabīle se the:"},{"number":5,"verse":"12000 yahūdāh se, 12000 rūbin se, 12000 jad se,"},{"number":6,"verse":"12000 āshar se, 12000 naftālī se, 12000 manassī se,"},{"number":7,"verse":"12000 shamāūn se, 12000 lāwī se, 12000 ishkār se,"},{"number":8,"verse":"12000 zabūlūn se, 12000 yūsuf se aur 12000 binyamīn se."},{"number":9,"verse":"( allāh ke huzūr ek baṛā hujūm) is ke bād maiṅ ne ek hujūm dekhā jo itnā baṛā thā ki use ginā nahīṅ jā saktā thā. us meṅ har millat, har qabīle, har qaum aur har zabān ke afrād safed libās pahne hue taḳht aur lele ke sāmne khaṛe the. un ke hāthoṅ meṅ khajūr kī ḍāliyāṅ thīṅ."},{"number":10,"verse":"aur wuh ūṅchī āwāz se chillā chillā kar kah rahe the, “najāt taḳht par baiṭhe hue hamāre ḳhudā aur lele kī taraf se hai.”"},{"number":11,"verse":"tamām farishte taḳht, buzurgoṅ aur chār jāndāroṅ ke irdgird khaṛe the. unhoṅ ne taḳht ke sāmne gir kar allāh ko sijdā kiyā"},{"number":12,"verse":"aur kahā, “āmīn! hamāre ḳhudā kī azal se abad tak satāish, jalāl, hikmat, shukrguzārī, izzat, qudrat aur tāqat hāsil rahe. āmīn!”"},{"number":13,"verse":"buzurgoṅ meṅ se ek ne mujh se pūchhā, “safed libās pahne hue yih log kaun haiṅ aur kahāṅ se āe haiṅ?”"},{"number":14,"verse":"maiṅ ne jawāb diyā, “mere āqā, āp hī jānte haiṅ.” us ne kahā, “yih wuhī haiṅ jo baṛī īzārasānī se nikal kar āe haiṅ. unhoṅ ne apne libās lele ke ḳhūn meṅ dho kar safed kar lie haiṅ."},{"number":15,"verse":"is lie wuh allāh ke taḳht ke sāmne khaṛe haiṅ aur din rāt us ke ghar meṅ us kī ḳhidmat karte haiṅ. aur taḳht par baiṭhā huā un ko panāh degā."},{"number":16,"verse":"is ke bād na kabhī bhūk unheṅ satāegī na pyās. na dhūp, na kisī aur qism kī taptī garmī unheṅ jhulsāegī."},{"number":17,"verse":"kyūṅki jo lelā taḳht ke darmiyān baiṭhā hai wuh un kī gallābānī karegā aur unheṅ zindagī ke chashmoṅ ke pās le jāegā. aur allāh un kī āṅkhoṅ se tamām āṅsū poṅchh ḍālegā.”"}]}