{"bibleAbbr":"urRGV2017","bookName":"1-tawārīḳh","bookEnglishName":"1 Chronicles","chapterNumber":16,"verses":[{"number":1,"verse":"allāh kā sandūq us tambū ke darmiyān meṅ rakhā gayā jo dāūd ne us ke lie lagwāyā thā. phir unhoṅ ne allāh ke huzūr bhasm hone wālī aur salāmatī kī qurbāniyāṅ pesh kīṅ."},{"number":2,"verse":"is ke bād dāūd ne qaum ko rab ke nām se barkat de kar"},{"number":3,"verse":"har isrāīlī mard aur aurat ko ek roṭī, khajūr kī ek ṭikkī aur kishmish kī ek ṭikkī de dī."},{"number":4,"verse":"us ne kuchh lāwiyoṅ ko rab ke sandūq ke sāmne ḳhidmat karne kī zimmādārī dī. unheṅ rab isrāīl ke ḳhudā kī tamjīd aur hamd-o-sanā karnī thī."},{"number":5,"verse":"un kā sarbarāh āsaf jhāṅjh bajātā thā. us kā nāib zakariyāh thā. phir yaī'el, samīrāmot, yihī'el, mattitiyāh, iliyāb, bināyāh, obed-adom aur yaī'el the jo sitār aur sarod bajāte the."},{"number":6,"verse":"bināyāh aur yahzī'el imāmoṅ kī zimmādārī allāh ke ahd ke sandūq ke sāmne turam bajānā thī."},{"number":7,"verse":"( shukr kā gīt) us din dāūd ne pahlī dafā āsaf aur us ke sāthī lāwiyoṅ ke hawāle zail kā gīt karke unheṅ rab kī satāish karne kī zimmādārī dī."},{"number":8,"verse":"“rab kā shukr karo aur us kā nām pukāro! aqwām meṅ us ke kāmoṅ kā elān karo."},{"number":9,"verse":"sāz bajā kar us kī madahsarāī karo. us ke tamām ajāib ke bāre meṅ logoṅ ko batāo."},{"number":10,"verse":"us ke muqaddas nām par faḳhr karo. rab ke tālib dil se ḳhush hoṅ."},{"number":11,"verse":"rab aur us kī qudrat kī daryāft karo, har waqt us ke chehre ke tālib raho."},{"number":12,"verse":"jo mojize us ne kie unheṅ yād karo. us ke ilāhī nishān aur us ke muṅh ke faisle dohrāte raho."},{"number":13,"verse":"tum jo us ke ḳhādim isrāīl kī aulād aur yāqūb ke farzand ho, jo us ke barguzīdā log ho, tumheṅ sab kuchh yād rahe!"},{"number":14,"verse":"wuhī rab hamārā ḳhudā hai, wuhī pūrī duniyā kī adālat kartā hai."},{"number":15,"verse":"wuh hameshā apne ahd kā ḳhayāl rakhtā hai, us kalām kā jo us ne hazār pushtoṅ ke lie farmāyā thā."},{"number":16,"verse":"yih wuh ahd hai jo us ne ibrāhīm se bāndhā, wuh wādā jo us ne qasam khā kar is'hāq se kiyā thā."},{"number":17,"verse":"us ne use yāqūb ke lie qāim kiyā tāki wuh us ke mutābiq zindagī guzāre, us ne tasdīq kī ki yih merā isrāīl se abadī ahd hai."},{"number":18,"verse":"sāth sāth us ne farmāyā, ‘maiṅ tujhe mulk-e-kan'ān dūṅgā. yih terī mīrās kā hissā hogā.’"},{"number":19,"verse":"us waqt wuh tādād meṅ kam aur thoṛe hī the balki mulk meṅ ajnabī hī the."},{"number":20,"verse":"ab tak wuh muḳhtalif qaumoṅ aur saltanatoṅ meṅ ghūmte phirte the."},{"number":21,"verse":"lekin allāh ne un par kisī ko zulm karne na diyā, aur un kī ḳhātir us ne bādshāhoṅ ko ḍānṭā,"},{"number":22,"verse":"‘mere masah kie hue ḳhādimoṅ ko mat chheṛnā, mere nabiyoṅ ko nuqsān mat pahuṅchānā.’"},{"number":23,"verse":"ai pūrī duniyā, rab kī tamjīd meṅ gīt gā! roz-ba-roz us kī najāt kī ḳhushḳhabrī sunā."},{"number":24,"verse":"qaumoṅ meṅ us kā jalāl aur tamām ummatoṅ meṅ us ke ajāib bayān karo."},{"number":25,"verse":"kyūṅki rab azīm aur satāish ke bahut lāiq hai. wuh tamām mābūdoṅ se mahīb hai."},{"number":26,"verse":"kyūṅki dīgar qaumoṅ ke tamām mābūd but hī haiṅ jabki rab ne āsmān ko banāyā."},{"number":27,"verse":"us ke huzūr shān-o-shaukat, us kī sukūnatgāh meṅ qudrat aur jalāl hai."},{"number":28,"verse":"ai qaumoṅ ke qabīlo, rab kī tamjīd karo, rab ke jalāl aur qudrat kī satāish karo."},{"number":29,"verse":"rab ke nām ko jalāl do. qurbānī le kar us ke huzūr āo. muqaddas libās se ārāstā ho kar rab ko sijdā karo."},{"number":30,"verse":"pūrī duniyā us ke sāmne laraz uṭhe. yaqīnan duniyā mazbūtī se qāim hai aur nahīṅ ḍagmagāegī."},{"number":31,"verse":"āsmān shādmān ho, aur zamīn jashn manāe. qaumoṅ meṅ kahā jāe ki rab bādshāh hai."},{"number":32,"verse":"samundar aur jo kuchh us meṅ hai ḳhushī se garaj uṭhe, maidān aur jo kuchh us meṅ hai bāġh bāġh ho."},{"number":33,"verse":"phir jangal ke daraḳht rab ke sāmne shādiyānā bajāeṅge, kyūṅki wuh ā rahā hai, wuh zamīn kī adālat karne ā rahā hai."},{"number":34,"verse":"rab kā shukr karo, kyūṅki wuh bhalā hai, aur us kī shafqat abadī hai."},{"number":35,"verse":"us se iltimās karo, ‘ai hamārī najāt ke ḳhudā, hameṅ bachā! hameṅ jamā karke dīgar qaumoṅ ke hāth se chhuṛā. tab hī ham tere muqaddas nām kī satāish kareṅge aur tere qābil-e-tārīf kāmoṅ par faḳhr kareṅge.’"},{"number":36,"verse":"azal se abad tak rab, isrāīl ke ḳhudā kī hamd ho!” tab pūrī qaum ne “āmīn” aur “rab kī hamd ho” kahā."},{"number":37,"verse":"( lāwiyoṅ kī zimmādāriyāṅ) dāūd ne āsaf aur us ke sāthī lāwiyoṅ ko rab ke ahd ke sandūq ke sāmne chhoṛ kar kahā, “āindā yahāṅ bāqāidagī se rozānā kī zarūrī ḳhidmat karte jāeṅ.”"},{"number":38,"verse":"is guroh meṅ obed-adom aur mazīd 68 lāwī shāmil the. obed-adom bin yadūtūn aur hūsā darbān ban gae."},{"number":39,"verse":"lekin sadoq imām aur us ke sāthī imāmoṅ ko dāūd ne rab kī us sukūnatgāh ke pās chhoṛ diyā jo jibaūn kī pahāṛī par thī."},{"number":40,"verse":"kyūṅki lāzim thā ki wuh wahāṅ har subh aur shām ko bhasm hone wālī qurbāniyāṅ pesh kareṅ aur bāqī tamām hidāyāt par amal kareṅ jo rab kī taraf se isrāīl ke lie sharīat meṅ bayān kī gaī haiṅ."},{"number":41,"verse":"dāūd ne haimān, yadūtūn aur mazīd kuchh chīdā lāwiyoṅ ko bhī jibaūn meṅ un ke pās chhoṛ diyā. wahāṅ un kī ḳhās zimmādārī rab kī hamd-o-sanā karnā thī, kyūṅki us kī shafqat abadī hai."},{"number":42,"verse":"un ke pās turam, jhāṅjh aur bāqī aise sāz the jo allāh kī tārīf meṅ gāe jāne wāle gītoṅ ke sāth bajāe jāte the. yadūtūn ke beṭoṅ ko darbān banāyā gayā."},{"number":43,"verse":"jashn ke bād sab log apne apne ghar chale gae. dāūd bhī apne ghar lauṭā tāki apne ḳhāndān ko barkat de kar salām kare."}]}