{"bibleAbbr":"urRGV2017","bookName":"mīkāh","bookEnglishName":"Micah","chapterNumber":1,"verses":[{"number":1,"verse":"( sāmariyya kī tabāhī) zail meṅ rab kā wuh kalām darj hai jo mīkāh morashtī par yahūdāh ke bādshāhoṅ yūtām, āḳhaz aur hizqiyāh ke daur-e-hukūmat meṅ nāzil huā. us ne sāmariyya aur yarūshalam ke bāre meṅ yih bāteṅ royā meṅ dekhīṅ."},{"number":2,"verse":"ai tamām aqwām, suno! ai zamīn aur jo kuchh us par hai, dhyān do! rab qādir-e-mutlaq tumhāre ḳhilāf gawāhī de, qādir-e-mutlaq apne muqaddas ghar kī taraf se gawāhī de."},{"number":3,"verse":"kyūṅki dekho, rab apnī sukūnatgāh se nikal rahā hai tāki utar kar zamīn kī bulandiyoṅ par chale."},{"number":4,"verse":"us ke pāoṅ tale pahāṛ pighal jāeṅge aur wādiyāṅ phaṭ jāeṅgī, wuh āg ke sāmne pighalne wāle mom yā ḍhalān par unḍele gae pānī kī mānind hoṅge."},{"number":5,"verse":"yih sab kuchh yāqūb ke jurm, isrāīlī qaum ke gunāhoṅ ke sabab se ho rahā hai. kaun yāqūb ke jurm kā zimmādār hai? sāmariyya! kis ne yahūdāh ko buland jaghoṅ par butparastī karne kī tahrīk dī? yarūshalam ne!"},{"number":6,"verse":"is lie rab farmātā hai, “maiṅ sāmariyya ko khule maidān meṅ malbe kā ḍher banā dūṅgā, itnī ḳhālī jagah ki log wahāṅ angūr ke bāġh lagāeṅge. maiṅ us ke patthar wādī meṅ phaiṅk dūṅgā, use itne dhaṛām se girā dūṅgā ki us kī bunyādeṅ hī nazar āeṅgī."},{"number":7,"verse":"us ke tamām but ṭukṛe ṭukṛe ho jāeṅge, us kī ismatfaroshī kā pūrā ajr nazar-e-ātish ho jāegā. maiṅ us ke dewatāoṅ ke tamām mujassamoṅ ko tabāh kar dūṅgā. kyūṅki sāmariyya ne yih tamām chīzeṅ apnī ismatfaroshī se hāsil kī haiṅ, aur ab yih sab us se chhīn lī jāeṅgī aur dīgar ismatfaroshoṅ ko muāwaze ke taur par dī jāeṅgī.”"},{"number":8,"verse":"( apnī qaum par mātam) is lie maiṅ āh-o-zārī karūṅga, nange pāoṅ aur barahnā phirūṅga, gīdaṛoṅ kī tarah wāwailā karūṅga, uqābī ullū kī tarah āheṅ bharūṅga."},{"number":9,"verse":"kyūṅki sāmariyya kā zaḳhm lā'ilāj hai, aur wuh mulk-e-yahūdāh meṅ bhī phail gayā hai, wuh merī qaum ke darwāze yānī yarūshalam tak pahuṅch gayā hai."},{"number":10,"verse":"filistī shahr jāt meṅ yih bāt na batāo, unheṅ apne āṅsū na dikhāo. bait-lāfrā ( bait-lāfrā = ḳhāk kā ghar.) meṅ ḳhāk meṅ loṭ-poṭ ho jāo."},{"number":11,"verse":"ai safīr ( safīr = ḳhūbsūrat.) ke rahne wālo, barahnā aur sharmsār ho kar yahāṅ se guzar jāo. zānān ( zānān = nikalne wālā.) ke bāshinde nikleṅge nahīṅ. bait-ezal ( bait-ezal = sāth wālā yānī sahārā dene wālā ghar.) mātam karegā jab tum se har sahārā chhīn liyā jāegā."},{"number":12,"verse":"mārot ( mārot = talḳhī.) ke basne wāle apne māl ke lie pech-o-tāb khā rahe haiṅ, kyūṅki rab kī taraf se āfat nāzil ho kar yarūshalam ke darwāze tak pahuṅch gaī hai."},{"number":13,"verse":"ai lakīs ( lakīs ke qilāband shahr meṅ jangī rath rakhe jāte the.) ke bāshindo, ghoṛoṅ ko rath meṅ jot kar bhāg jāo. kyūṅki ibtidā meṅ tum hī siyyūn beṭī ke lie gunāh kā bāis ban gae. tum hī meṅ wuh jarāim maujūd the jo isrāīl se sarzad ho rahe haiṅ."},{"number":14,"verse":"is lie tumheṅ tohfe de kar morashat-jāt ( ‘morashat’ tohfe aur jahez ke lie mustāmal ibrānī lafz se miltā jultā hai.) ko ruḳhsat karnī paṛegī. akzīb ( akzīb = fareb hai.) ke ghar isrāīl ke bādshāhoṅ ke lie farebdih sābit hoṅge."},{"number":15,"verse":"ai maresā ( ‘maresā’ fāteh aur qābiz ke lie mustāmal ibrānī lafz se miltā jultā hai.) ke logo, maiṅ hone dūṅgā ki ek qabzā karne wālā tum par hamlā karegā. tab isrāīl kā jalāl adullām tak pahuṅchegā."},{"number":16,"verse":"ai siyyūn beṭī, apne bāl kaṭwā kar giddh jaisī ganjī ho jā. apne lāḍle bachchoṅ par mātam kar, kyūṅki wuh qaidī ban kar tujh se dūr ho jāeṅge."}]}