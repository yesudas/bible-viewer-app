{"bibleAbbr":"urRGV2017","bookName":"yūnus","bookEnglishName":"Jonah","chapterNumber":2,"verses":[{"number":1,"verse":"( yūnus kī duā) machhlī ke peṭ meṅ yūnus ne rab apne ḳhudā se zail kī duā kī,"},{"number":2,"verse":"“maiṅ ne baṛī musībat meṅ ā kar rab se iltijā kī, aur us ne mujhe jawāb diyā. maiṅ ne pātāl kī gahrāiyoṅ se chīḳh kar faryād kī to tū ne merī sunī."},{"number":3,"verse":"tū ne mujhe gahre pānī balki samundar ke bīch meṅ hī phaiṅk diyā. pānī ke zordār bahāo ne mujhe gher liyā, terī tamām lahreṅ aur maujeṅ mujh par se guzar gaīṅ."},{"number":4,"verse":"tab maiṅ bolā, ‘mujhe tere huzūr se ḳhārij kar diyā gayā hai, lekin maiṅ tere muqaddas ghar kī taraf taktā rahūṅgā.’"},{"number":5,"verse":"pānī mere gale tak pahuṅch gayā, samundar kī gahrāiyoṅ ne mujhe chhupā liyā. mere sar se samundarī paude lipaṭ gae."},{"number":6,"verse":"pānī meṅ utarte utarte maiṅ pahāṛoṅ kī bunyādoṅ tak pahuṅch gayā. maiṅ zamīn meṅ dhaṅs kar ek aise mulk meṅ ā gayā jis ke darwāze hameshā ke lie mere pīchhe band ho gae. lekin ai rab, mere ḳhudā, tū hī merī jān ko gaṛhe se nikāl lāyā!"},{"number":7,"verse":"jab merī jān nikalne lagī to tū, ai rab mujhe yād āyā, aur merī duā tere muqaddas ghar meṅ tere huzūr pahuṅchī."},{"number":8,"verse":"jo butoṅ kī pūjā karte haiṅ unhoṅ ne allāh se wafādār rahne kā wādā toṛ diyā hai."},{"number":9,"verse":"lekin maiṅ shukrguzārī ke gīt gāte hue tujhe qurbānī pesh karūṅga. jo mannat maiṅ ne mānī use pūrā karūṅga. rab hī najāt detā hai.”"},{"number":10,"verse":"tab rab ne machhlī ko hukm diyā ki wuh yūnus ko ḳhushkī par ugal de."}]}