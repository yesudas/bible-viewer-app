{"bibleAbbr":"urRGV2017","bookName":"marqus","bookEnglishName":"Mark","chapterNumber":8,"verses":[{"number":1,"verse":"( īsā 4000 afrād ko khānā khilātā hai) un dinoṅ meṅ ek aur martabā aisā huā ki bahut se log jamā hue jin ke pās khāne kā band-o-bast nahīṅ thā. chunāṅche īsā ne apne shāgirdoṅ ko bulā kar un se kahā,"},{"number":2,"verse":"“mujhe in logoṅ par tars ātā hai. inheṅ mere sāth ṭhahre tīn din ho chuke haiṅ aur in ke pās khāne kī koī chīz nahīṅ hai."},{"number":3,"verse":"lekin agar maiṅ inheṅ ruḳhsat kar dūṅ aur wuh is bhūkī hālat meṅ apne apne ghar chale jāeṅ to wuh rāste meṅ thak kar chūr ho jāeṅge. aur in meṅ se kaī dūrdarāz se āe haiṅ.”"},{"number":4,"verse":"us ke shāgirdoṅ ne jawāb diyā, “is wīrān ilāqe meṅ kahāṅ se itnā khānā mil sakegā ki yih khā kar ser ho jāeṅ?”"},{"number":5,"verse":"īsā ne pūchhā, “tumhāre pās kitnī roṭiyāṅ haiṅ?” unhoṅ ne jawāb diyā, “sāt.”"},{"number":6,"verse":"īsā ne hujūm ko zamīn par baiṭhne ko kahā. phir sāt roṭiyoṅ ko le kar us ne shukrguzārī kī duā kī aur unheṅ toṛ toṛ kar apne shāgirdoṅ ko taqsīm karne ke lie de diyā."},{"number":7,"verse":"un ke pās do chār chhoṭī machhliyāṅ bhī thīṅ. īsā ne un par bhī shukrguzārī kī duā kī aur shāgirdoṅ ko unheṅ bāṅṭne ko kahā."},{"number":8,"verse":"logoṅ ne jī bhar kar khāyā. bād meṅ jab khāne ke bache hue ṭukṛe jamā kie gae to sāt baṛe ṭokre bhar gae."},{"number":9,"verse":"taqrīban 4000 ādmī hāzir the. khāne ke bād īsā ne unheṅ ruḳhsat kar diyā"},{"number":10,"verse":"aur fauran kashtī par sawār ho kar apne shāgirdoṅ ke sāth dalmanūtā ke ilāqe meṅ pahuṅch gayā."},{"number":11,"verse":"( farīsī ilāhī nishān talab karte haiṅ) is par farīsī nikal kar īsā ke pās āe aur us se bahs karne lage. use āzmāne ke lie unhoṅ ne mutālabā kiyā ki wuh unheṅ āsmān kī taraf se koī ilāhī nishān dikhāe tāki us kā iḳhtiyār sābit ho jāe."},{"number":12,"verse":"lekin us ne ṭhanḍī āh bhar kar kahā, “yih nasl kyūṅ ilāhī nishān kā mutālabā kartī hai? maiṅ tum ko sach batātā hūṅ ki ise koī nishān nahīṅ diyā jāegā.”"},{"number":13,"verse":"aur unheṅ chhoṛ kar wuh dubārā kashtī meṅ baiṭh gayā aur jhīl ko pār karne lagā."},{"number":14,"verse":"( farīsiyoṅ aur herodes kā ḳhamīr) lekin shāgird apne sāth khānā lānā bhūl gae the. kashtī meṅ un ke pās sirf ek roṭī thī."},{"number":15,"verse":"īsā ne unheṅ hidāyat kī, “ḳhabardār, farīsiyoṅ aur herodes ke ḳhamīr se hoshyār rahnā.”"},{"number":16,"verse":"shāgird āpas meṅ bahs karne lage, “wuh is lie kah rahe hoṅge ki hamāre pās roṭī nahīṅ hai.”"},{"number":17,"verse":"īsā ko mālūm huā ki wuh kyā soch rahe haiṅ. us ne kahā, “tum āpas meṅ kyūṅ bahs kar rahe ho ki hamāre pās roṭī nahīṅ hai? kyā tum ab tak na jānte, na samajhte ho? kyā tumhāre dil itne behiss ho gae haiṅ?"},{"number":18,"verse":"tumhārī āṅkheṅ to haiṅ, kyā tum dekh nahīṅ sakte? tumhāre kān to haiṅ, kyā tum sun nahīṅ sakte? aur kyā tumheṅ yād nahīṅ"},{"number":19,"verse":"jab maiṅ ne 5000 ādmiyoṅ ko pāṅch roṭiyoṅ se ser kar diyā to tum ne bache hue ṭukṛoṅ ke kitne ṭokre uṭhāe the?” unhoṅ ne jawāb diyā, “bārah”."},{"number":20,"verse":"“aur jab maiṅ ne 4000 ādmiyoṅ ko sāt roṭiyoṅ se ser kar diyā to tum ne bache hue ṭukṛoṅ ke kitne ṭokre uṭhāe the?” unhoṅ ne jawāb diyā, “sāt.”"},{"number":21,"verse":"us ne pūchhā, “kyā tum abhī tak nahīṅ samajhte?”"},{"number":22,"verse":"( bait-saidā meṅ andhe kī shifā) wuh bait-saidā pahuṅche to log īsā ke pās ek andhe ādmī ko lāe. unhoṅ ne iltimās kī ki wuh use chhue."},{"number":23,"verse":"īsā andhe kā hāth pakaṛ kar use gāoṅ se bāhar le gayā. wahāṅ us ne us kī āṅkhoṅ par thūk kar apne hāth us par rakh die aur pūchhā, “kyā tū kuchh dekh saktā hai?”"},{"number":24,"verse":"ādmī ne nazar uṭhā kar kahā, “hāṅ, maiṅ logoṅ ko dekh saktā hūṅ. wuh phirte hue daraḳhtoṅ kī mānind dikhāī de rahe haiṅ.”"},{"number":25,"verse":"īsā ne dubārā apne hāth us kī āṅkhoṅ par rakhe. is par ādmī kī āṅkheṅ pūre taur par khul gaīṅ, us kī nazar bahāl ho gaī aur wuh sab kuchh sāf sāf dekh saktā thā."},{"number":26,"verse":"īsā ne use ruḳhsat karke kahā, “is gāoṅ meṅ wāpas na jānā balki sīdhā apne ghar chalā jā.”"},{"number":27,"verse":"( patras kā iqrār) phir īsā wahāṅ se nikal kar apne shāgirdoṅ ke sāth qaisariyā-filippī ke qarīb ke dehātoṅ meṅ gayā. chalte chalte us ne un se pūchhā, “maiṅ logoṅ ke nazdīk kaun hūṅ?”"},{"number":28,"verse":"unhoṅ ne jawāb diyā, “kuchh kahte haiṅ yahyā baptismā dene wālā, kuchh yih ki āp ilyās nabī haiṅ. kuchh yih bhī kahte haiṅ ki nabiyoṅ meṅ se ek.”"},{"number":29,"verse":"us ne pūchhā, “lekin tum kyā kahte ho? tumhāre nazdīk maiṅ kaun hūṅ?” patras ne jawāb diyā, “āp masīh haiṅ.”"},{"number":30,"verse":"yih sun kar īsā ne unheṅ kisī ko bhī yih bāt batāne se manā kiyā."},{"number":31,"verse":"( īsā apnī maut kā zikr kartā hai) phir īsā unheṅ tālīm dene lagā, “lāzim hai ki ibn-e-ādam bahut dukh uṭhā kar buzurgoṅ, rāhnumā imāmoṅ aur sharīat ke ulamā se radd kiyā jāe. use qatl bhī kiyā jāegā, lekin wuh tīsre din jī uṭhegā.”"},{"number":32,"verse":"us ne unheṅ yih bāt sāf sāf batāī. is par patras use ek taraf le jā kar samjhāne lagā."},{"number":33,"verse":"īsā muṛ kar shāgirdoṅ kī taraf deḳhne lagā. us ne patras ko ḍānṭā, “shaitān, mere sāmne se haṭ jā! tū allāh kī soch nahīṅ rakhtā balki insān kī.”"},{"number":34,"verse":"phir us ne shāgirdoṅ ke ilāwā hujūm ko bhī apne pās bulāyā. us ne kahā, “jo mere pīchhe ānā chāhe wuh apne āp kā inkār kare aur apnī salīb uṭhā kar mere pīchhe ho le."},{"number":35,"verse":"kyūṅki jo apnī jān ko bachāe rakhnā chāhe wuh use kho degā. lekin jo merī aur allāh kī ḳhushḳhabrī kī ḳhātir apnī jān kho de wuhī use bachāegā."},{"number":36,"verse":"kyā fāidā hai agar kisī ko pūrī duniyā hāsil ho jāe, lekin wuh apnī jān se mahrūm ho jāe?"},{"number":37,"verse":"insān apnī jān ke badle kyā de saktā hai?"},{"number":38,"verse":"jo bhī is zinākār aur gunāhālūdā nasl ke sāmne mere aur merī bātoṅ ke sabab se sharmāe us se ibn-e-ādam bhī us waqt sharmāegā jab wuh apne bāp ke jalāl meṅ muqaddas farishtoṅ ke sāth āegā.”"}]}