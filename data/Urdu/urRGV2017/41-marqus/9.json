{"bibleAbbr":"urRGV2017","bookName":"marqus","bookEnglishName":"Mark","chapterNumber":9,"verses":[{"number":1,"verse":"īsā ne unheṅ yih bhī batāyā, “maiṅ tum ko sach batātā hūṅ, yahāṅ kuchh aise log khaṛe haiṅ jo marne se pahle hī allāh kī bādshāhī ko qudrat ke sāth āte hue dekheṅge.”"},{"number":2,"verse":"( pahāṛ par īsā kī sūrat badal jātī hai) chhih din ke bād īsā sirf patras, yāqūb aur yūhannā ko apne sāth le kar ūṅche pahāṛ par chaṛh gayā. wahāṅ us kī shakl-o-sūrat un ke sāmne badal gaī."},{"number":3,"verse":"us ke kapṛe chamakne lage aur nihāyat safed ho gae. duniyā meṅ koī bhī dhobī kapṛe itne safed nahīṅ kar saktā."},{"number":4,"verse":"phir ilyās aur mūsā zāhir hue aur īsā se bāt karne lage."},{"number":5,"verse":"patras bol uṭhā, “ustād, kitnī achchhī bāt hai ki ham yahāṅ haiṅ. āeṅ, ham tīn jhoṅpṛiyāṅ banāeṅ, ek āp ke lie, ek mūsā ke lie aur ek ilyās ke lie.”"},{"number":6,"verse":"us ne yih is lie kahā ki tīnoṅ shāgird sahme hue the aur wuh nahīṅ jāntā thā ki kyā kahe."},{"number":7,"verse":"is par ek bādal ā kar un par chhā gayā aur bādal meṅ se ek āwāz sunāī dī, “yih merā pyārā farzand hai. is kī suno.”"},{"number":8,"verse":"achānak mūsā aur ilyās ġhāib ho gae. shāgirdoṅ ne chāroṅ taraf dekhā, lekin sirf īsā nazar āyā."},{"number":9,"verse":"wuh pahāṛ se utarne lage to īsā ne unheṅ hukm diyā, “jo kuchh tum ne dekhā hai use us waqt tak kisī ko na batānā jab tak ki ibn-e-ādam murdoṅ meṅ se jī na uṭhe.”"},{"number":10,"verse":"chunāṅche unhoṅ ne yih bāt apne tak mahdūd rakhī. lekin wuh kaī bār āpas meṅ bahs karne lage ki murdoṅ meṅ se jī uṭhne se kyā murād ho saktī hai."},{"number":11,"verse":"phir unhoṅ ne us se pūchhā, “sharīat ke ulamā kyūṅ kahte haiṅ ki masīh kī āmad se pahle ilyās kā ānā zarūrī hai?”"},{"number":12,"verse":"īsā ne jawāb diyā, “ilyās to zarūr pahle sab kuchh bahāl karne ke lie āegā. lekin kalām-e-muqaddas meṅ ibn-e-ādam ke bāre meṅ yih kyūṅ likhā hai ki use bahut dukh uṭhānā aur haqīr samjhā jānā hai?"},{"number":13,"verse":"lekin maiṅ tum ko batātā hūṅ, ilyās to ā chukā hai aur unhoṅ ne us ke sāth jo chāhā kiyā. yih bhī kalām-e-muqaddas ke mutābiq hī huā hai.”"},{"number":14,"verse":"( īsā laṛke meṅ se badrūh nikāltā hai) jab wuh bāqī shāgirdoṅ ke pās wāpas pahuṅche to unhoṅ ne dekhā ki un ke gird ek baṛā hujūm jamā hai aur sharīat ke kuchh ulamā un ke sāth bahs kar rahe haiṅ."},{"number":15,"verse":"īsā ko deḳhte hī logoṅ ne baṛī bechainī se us kī taraf dauṛ kar use salām kiyā."},{"number":16,"verse":"us ne shāgirdoṅ se sawāl kiyā, “tum un ke sāth kis ke bāre meṅ bahs kar rahe ho?”"},{"number":17,"verse":"hujūm meṅ se ek ādmī ne jawāb diyā, “ustād, maiṅ apne beṭe ko āp ke pās lāyā thā. wuh aisī badrūh ke qabze meṅ hai jo use bolne nahīṅ detī."},{"number":18,"verse":"aur jab bhī wuh us par ġhālib ātī hai wuh use zamīn par paṭak detī hai. beṭe ke muṅh se jhāg nikalne lagtā aur wuh dāṅt pīsne lagtā hai. phir us kā jism akaṛ jātā hai. maiṅ ne āp ke shāgirdoṅ se kahā to thā ki wuh badrūh ko nikāl deṅ, lekin wuh na nikāl sake.”"},{"number":19,"verse":"īsā ne un se kahā, “īmān se ḳhālī nasl! maiṅ kab tak tumhāre sāth rahūṅ, kab tak tumheṅ bardāsht karūṅ? laṛke ko mere pās le āo.”"},{"number":20,"verse":"wuh use īsā ke pās le āe. īsā ko deḳhte hī badrūh laṛke ko jhanjhoṛne lagī. wuh zamīn par gir gayā aur idhar udhar luṛhakte hue muṅh se jhāg nikālne lagā."},{"number":21,"verse":"īsā ne bāp se pūchhā, “is ke sāth kab se aisā ho rahā hai?” us ne jawāb diyā, “bachpan se."},{"number":22,"verse":"bahut dafā us ne ise halāk karne kī ḳhātir āg yā pānī meṅ girāyā hai. agar āp kuchh kar sakte haiṅ to tars khā kar hamārī madad kareṅ.”"},{"number":23,"verse":"īsā ne pūchhā, “kyā matlab, ‘agar āp kuchh kar sakte haiṅ’? jo īmān rakhtā hai us ke lie sab kuchh mumkin hai.”"},{"number":24,"verse":"laṛke kā bāp fauran chillā uṭhā, “maiṅ īmān rakhtā hūṅ. merī be'etiqādī kā ilāj kareṅ.”"},{"number":25,"verse":"īsā ne dekhā ki bahut se log dauṛ dauṛ kar deḳhne ā rahe haiṅ, is lie us ne nāpāk rūh ko ḍānṭā, “ai gūṅgī aur bahrī badrūh, maiṅ tujhe hukm detā hūṅ ki is meṅ se nikal jā. kabhī bhī is meṅ dubārā dāḳhil na honā!”"},{"number":26,"verse":"is par badrūh chīḳh uṭhī aur laṛke ko shiddat se jhanjhoṛ kar nikal gaī. laṛkā lāsh kī tarah zamīn par paṛā rahā, is lie sab ne kahā, “wuh mar gayā hai.”"},{"number":27,"verse":"lekin īsā ne us kā hāth pakaṛ kar uṭhne meṅ us kī madad kī aur wuh khaṛā ho gayā."},{"number":28,"verse":"bād meṅ jab īsā kisī ghar meṅ jā kar apne shāgirdoṅ ke sāth akelā thā to unhoṅ ne us se pūchhā, “ham badrūh ko kyūṅ na nikāl sake?”"},{"number":29,"verse":"us ne jawāb diyā, “is qism kī badrūh sirf duā se nikālī jā saktī hai.”"},{"number":30,"verse":"( īsā dūsrī dafā apnī maut kā zikr kartā hai) wahāṅ se nikal kar wuh galīl meṅ se guzare. īsā nahīṅ chāhtā thā ki kisī ko patā chale ki wuh kahāṅ hai,"},{"number":31,"verse":"kyūṅki wuh apne shāgirdoṅ ko tālīm de rahā thā. us ne un se kahā, “ibn-e-ādam ko ādmiyoṅ ke hawāle kar diyā jāegā. wuh use qatl kareṅge, lekin tīn din ke bād wuh jī uṭhegā.”"},{"number":32,"verse":"lekin shāgird is kā matlab na samjhe aur wuh īsā se is ke bāre meṅ pūchhne se ḍarte bhī the."},{"number":33,"verse":"( kaun sab se baṛā hai?) chalte chalte wuh kafarnahūm pahuṅche. jab wuh kisī ghar meṅ the to īsā ne shāgirdoṅ se sawāl kiyā, “rāste meṅ tum kis bāt par bahs kar rahe the?”"},{"number":34,"verse":"lekin wuh ḳhāmosh rahe, kyūṅki wuh rāste meṅ is par bahs kar rahe the ki ham meṅ se baṛā kaun hai?"},{"number":35,"verse":"īsā baiṭh gayā aur bārah shāgirdoṅ ko bulā kar kahā, “jo awwal honā chāhtā hai wuh sab se āḳhir meṅ āe aur sab kā ḳhādim ho.”"},{"number":36,"verse":"phir us ne ek chhoṭe bachche ko le kar un ke darmiyān khaṛā kiyā. use gale lagā kar us ne un se kahā,"},{"number":37,"verse":"“jo mere nām meṅ in bachchoṅ meṅ se kisī ko qabūl kartā hai wuh mujhe hī qabūl kartā hai. aur jo mujhe qabūl kartā hai wuh mujhe nahīṅ balki use qabūl kartā hai jis ne mujhe bhejā hai.”"},{"number":38,"verse":"( jo hamāre ḳhilāf nahīṅ wuh hamāre haq meṅ hai) yūhannā bol uṭhā, “ustād, ham ne ek shaḳhs ko dekhā jo āp kā nām le kar badrūheṅ nikāl rahā thā. ham ne use manā kiyā, kyūṅki wuh hamārī pairawī nahīṅ kartā.”"},{"number":39,"verse":"lekin īsā ne kahā, “use manā na karnā. jo bhī mere nām meṅ mojizā kare wuh agle lamhe mere bāre meṅ burī bāteṅ nahīṅ kah sakegā."},{"number":40,"verse":"kyūṅki jo hamāre ḳhilāf nahīṅ wuh hamāre haq meṅ hai."},{"number":41,"verse":"maiṅ tum ko sach batātā hūṅ, jo bhī tumheṅ is wajah se pānī kā glās pilāe ki tum masīh ke pairokār ho use zarūr ajr milegā."},{"number":42,"verse":"( āzmāisheṅ) aur jo koī mujh par īmān rakhne wāle in chhoṭoṅ meṅ se kisī ko gunāh karne par uksāe us ke lie behtar hai ki us ke gale meṅ baṛī chakkī kā pāṭ bāndh kar use samundar meṅ phaiṅk diyā jāe."},{"number":43,"verse":"agar terā hāth tujhe gunāh karne par uksāe to use kāṭ ḍālnā. is se pahle ki tū do hāthoṅ samet jahannum kī kabhī na bujhne wālī āg meṅ chalā jāe [yānī wahāṅ jahāṅ logoṅ ko khāne wāle kīṛe kabhī nahīṅ marte aur āg kabhī nahīṅ bujhtī] behtar yih hai ki tū ek hāth se mahrūm ho kar abadī zindagī meṅ dāḳhil ho."},{"number":45,"verse":"agar terā pāoṅ tujhe gunāh karne par uksāe to use kāṭ ḍālnā. is se pahle ki tujhe do pāoṅ samet jahannum meṅ phaiṅkā jāe [jahāṅ logoṅ ko khāne wāle kīṛe kabhī nahīṅ marte aur āg kabhī nahīṅ bujhtī] behtar yih hai ki tū ek pāoṅ se mahrūm ho kar abadī zindagī meṅ dāḳhil ho."},{"number":47,"verse":"aur agar terī āṅkh tujhe gunāh karne par uksāe to use nikāl denā. is se pahle ki tujhe do āṅkhoṅ samet jahannum meṅ phaiṅkā jāe jahāṅ logoṅ ko khāne wāle kīṛe kabhī nahīṅ marte aur āg kabhī nahīṅ bujhtī behtar yih hai ki tū ek āṅkh se mahrūm ho kar allāh kī bādshāhī meṅ dāḳhil ho."},{"number":49,"verse":"kyūṅki har ek ko āg se namkīn kiyā jāegā [aur har ek qurbānī namak se namkīn kī jāegī]."},{"number":50,"verse":"namak achchhī chīz hai. lekin agar us kā zāiqā jātā rahe to use kyūṅkar dubārā namkīn kiyā jā saktā hai? apne darmiyān namak kī khūbiyāṅ barqarār rakho aur sulah-salāmatī se ek dūsre ke sāth zindagī guzāro.”"}]}