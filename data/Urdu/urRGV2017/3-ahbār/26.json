{"bibleAbbr":"urRGV2017","bookName":"ahbār","bookEnglishName":"Leviticus","chapterNumber":26,"verses":[{"number":1,"verse":"( farmāṅbardārī kā ajr) apne lie but na banānā. na apne lie dewatā ke mujassame yā patthar ke maḳhsūs kie hue satūn khaṛe karnā, na sijdā karne ke lie apne mulk meṅ aise patthar rakhnā jin meṅ dewatā kī taswīr kandā kī gaī ho. maiṅ rab tumhārā ḳhudā hūṅ."},{"number":2,"verse":"sabat kā din manānā aur mere maqdis kī tāzīm karnā. maiṅ rab hūṅ."},{"number":3,"verse":"agar tum merī hidāyāt par chalo aur mere ahkām mān kar un par amal karo"},{"number":4,"verse":"to maiṅ waqt par bārish bhejūṅgā, zamīn apnī paidāwār degī aur daraḳht apne apne phal lāeṅge."},{"number":5,"verse":"kasrat ke bāis anāj kī fasal kī kaṭāī angūr toṛte waqt tak jārī rahegī aur angūr kī fasal us waqt tak toṛī jāegī jab tak bīj bone kā mausam āegā. itnī ḳhurāk milegī ki tum kabhī bhūke nahīṅ hoge. aur tum apne mulk meṅ mahfūz rahoge."},{"number":6,"verse":"maiṅ mulk ko amn-o-amān baḳhshūṅgā. tum ārām se leṭ jāoge, kyūṅki kisī ḳhatre se ḍarne kī zarūrat nahīṅ hogī. maiṅ wahshī jānwar mulk se dūr kar dūṅgā, aur wuh talwār kī qatl-o-ġhārat se bachā rahegā."},{"number":7,"verse":"tum apne dushmanoṅ par ġhālib ā kar un kā tāqqub karoge, aur wuh tumhārī talwār se māre jāeṅge."},{"number":8,"verse":"tumhāre pāṅch ādmī sau dushmanoṅ kā pīchhā kareṅge, aur tumhāre sau ādmī un ke das hazār ādmiyoṅ ko bhagā deṅge. tumhāre dushman tumhārī talwār se māre jāeṅge."},{"number":9,"verse":"merī nazar-e-karm tum par hogī. maiṅ tumhārī aulād kī tādād baṛhāūṅgā aur tumhāre sāth apnā ahd qāim rakhūṅgā."},{"number":10,"verse":"ek sāl itnī fasal hogī ki jab aglī fasal kī kaṭāī hogī to nae anāj ke lie jagah banāne kī ḳhātir purāne anāj ko phaiṅk denā paṛegā."},{"number":11,"verse":"maiṅ tumhāre darmiyān apnā maskan qāim karūṅga aur tum se ghin nahīṅ khāūṅgā."},{"number":12,"verse":"maiṅ tum meṅ phirūṅga, aur tum merī qaum hoge."},{"number":13,"verse":"maiṅ rab tumhārā ḳhudā hūṅ jo tumheṅ misr se nikāl lāyā tāki tumhārī ġhulāmī kī hālat ḳhatm ho jāe. maiṅ ne tumhāre jūe ko toṛ ḍālā, aur ab tum āzād aur sīdhe ho kar chal sakte ho."},{"number":14,"verse":"( farmāṅbardār na hone kī sazā) lekin agar tum merī nahīṅ sunoge aur in tamām ahkām par nahīṅ chaloge,"},{"number":15,"verse":"agar tum merī hidāyāt ko radd karke mere ahkām se ghin khāoge aur un par amal na karke merā ahd toṛoge"},{"number":16,"verse":"to maiṅ jawāb meṅ tum par achānak dahshat tārī kar dūṅgā. jism ko ḳhatm karne wālī bīmāriyoṅ aur buḳhār se tumhārī āṅkheṅ zāe ho jāeṅgī aur tumhārī jān chhin jāegī. jab tum bīj bo'oge to befāidā, kyūṅki dushman us kī fasal khā jāegā."},{"number":17,"verse":"maiṅ tumhāre ḳhilāf ho jāūṅgā, is lie tum apne dushmanoṅ ke hāth se shikast khāoge. tum se nafrat rakhne wāle tum par hukūmat kareṅge. us waqt bhī jab koī tumhārā tāqqub nahīṅ karegā tum bhāg jāoge."},{"number":18,"verse":"agar tum is ke bād bhī merī na suno to maiṅ tumhāre gunāhoṅ ke sabab se tumheṅ sāt gunā zyādā sazā dūṅgā."},{"number":19,"verse":"maiṅ tumhārā saḳht ġhurūr ḳhāk meṅ milā dūṅgā. tumhāre ūpar āsmān lohe jaisā aur tumhāre nīche zamīn pītal jaisī hogī."},{"number":20,"verse":"jitnī bhī mehnat karoge wuh befāidā hogī, kyūṅki tumhāre khetoṅ meṅ fasleṅ nahīṅ pakeṅgī aur tumhāre daraḳht phal nahīṅ lāeṅge."},{"number":21,"verse":"agar tum phir bhī merī muḳhālafat karoge aur merī nahīṅ sunoge to maiṅ in gunāhoṅ ke jawāb meṅ tumheṅ is se bhī sāt gunā zyādā sazā dūṅgā."},{"number":22,"verse":"maiṅ tumhāre ḳhilāf janglī jānwar bhej dūṅgā jo tumhāre bachchoṅ ko phāṛ khāeṅge aur tumhāre maweshī barbād kar deṅge. āḳhir meṅ tumhārī tādād itnī kam ho jāegī ki tumhārī saṛakeṅ wīrān ho jāeṅgī."},{"number":23,"verse":"agar tum phir bhī merī tarbiyat qabūl na karo balki mere muḳhālif raho"},{"number":24,"verse":"to maiṅ ḳhud tumhāre ḳhilāf ho jāūṅgā. in gunāhoṅ ke jawāb meṅ maiṅ tumheṅ sāt gunā zyādā sazā dūṅgā."},{"number":25,"verse":"maiṅ tum par talwār chalā kar is kā badlā lūṅgā ki tum ne mere ahd ko toṛā hai. jab tum apnī hifāzat ke lie shahroṅ meṅ bhāg kar jamā hoge to maiṅ tumhāre darmiyān wabāī bīmāriyāṅ phailāūṅgā aur tumheṅ dushmanoṅ ke hāth meṅ de dūṅgā."},{"number":26,"verse":"anāj kī itnī kamī hogī ki das aurateṅ tumhārī pūrī roṭī ek hī tanūr meṅ pakā sakeṅgī, aur wuh use baṛī ehtiyāt se tol tol kar taqsīm kareṅgī. tum khā kar bhī bhūke rahoge."},{"number":27,"verse":"agar tum phir bhī merī nahīṅ sunoge balki mere muḳhālif rahoge"},{"number":28,"verse":"to merā ġhussā bhaṛkegā aur maiṅ tumhāre ḳhilāf ho kar tumhāre gunāhoṅ ke jawāb meṅ tumheṅ sāt gunā zyādā sazā dūṅgā."},{"number":29,"verse":"tum musībat ke bāis apne beṭe-beṭiyoṅ kā gosht khāoge."},{"number":30,"verse":"maiṅ tumhārī ūṅchī jaghoṅ kī qurbāngāheṅ aur tumhārī baḳhūr kī qurbāngāheṅ barbād kar dūṅgā. maiṅ tumhārī lāshoṅ ke ḍher tumhāre bejān butoṅ par lagāūṅgā aur tum se ghin khāūṅgā."},{"number":31,"verse":"maiṅ tumhāre shahroṅ ko khanḍarāt meṅ badal kar tumhāre mandiroṅ ko barbād karūṅga. tumhārī qurbāniyoṅ kī ḳhushbū mujhe pasand nahīṅ āegī."},{"number":32,"verse":"maiṅ tumhāre mulk kā satyānās yūṅ karūṅga ki jo dushman us meṅ ābād ho jāeṅge un ke roṅgṭe khaṛe ho jāeṅge."},{"number":33,"verse":"maiṅ tumheṅ muḳhtalif mamālik meṅ muntashir kar dūṅgā, lekin wahāṅ bhī apnī talwār ko hāth meṅ lie tumhārā pīchhā karūṅga. tumhārī zamīn wīrān hogī aur tumhāre shahr khanḍarāt ban jāeṅge."},{"number":34,"verse":"us waqt jab tum apne dushmanoṅ ke mulk meṅ rahoge tumhārī zamīn wīrān hālat meṅ ārām ke wuh sāl manā sakegī jin se wuh mahrūm rahī hai."},{"number":35,"verse":"un tamām dinoṅ meṅ jab wuh barbād rahegī use wuh ārām milegā jo use na milā jab tum mulk meṅ rahte the."},{"number":36,"verse":"tum meṅ se jo bach kar apne dushmanoṅ ke mamālik meṅ raheṅge un ke diloṅ par maiṅ dahshat tārī karūṅga. wuh hawā ke jhoṅkoṅ se girne wāle patte kī āwāz se chaunk kar bhāg jāeṅge. wuh farār hoṅge goyā koī hāth meṅ talwār lie un kā tāqqub kar rahā ho. aur wuh gir kar mar jāeṅge hālāṅki koī un kā pīchhā nahīṅ kar rahā hogā."},{"number":37,"verse":"wuh ek dūsre se ṭakrā kar laṛkhaṛāeṅge goyā koī talwār le kar un ke pīchhe chal rahā ho hālāṅki koī nahīṅ hai. chunāṅche tum apne dushmanoṅ kā sāmnā nahīṅ kar sakoge."},{"number":38,"verse":"tum dīgar qaumoṅ meṅ muntashir ho kar halāk ho jāoge, aur tumhāre dushmanoṅ kī zamīn tumheṅ haṛap kar legī."},{"number":39,"verse":"tum meṅ se bāqī log apne aur apne bāpdādā ke qusūr ke bāis apne dushmanoṅ ke mamālik meṅ gal saṛ jāeṅge."},{"number":40,"verse":"lekin ek waqt āegā ki wuh apne aur apne bāpdādā kā qusūr mān leṅge. wuh mere sāth apnī bewafāī aur wuh muḳhālafat taslīm kareṅge"},{"number":41,"verse":"jis ke sabab se maiṅ un ke ḳhilāf huā aur unheṅ un ke dushmanoṅ ke mulk meṅ dhakel diyā thā. pahle un kā ḳhatnā sirf zāhirī taur par huā thā, lekin ab un kā dil ājiz ho jāegā aur wuh apne qusūr kī qīmat adā kareṅge."},{"number":42,"verse":"phir maiṅ ibrāhīm ke sāth apnā ahd, is'hāq ke sāth apnā ahd aur yāqūb ke sāth apnā ahd yād karūṅga. maiṅ mulk-e-kan'ān bhī yād karūṅga."},{"number":43,"verse":"lekin pahle wuh zamīn ko chhoṛeṅge tāki wuh un kī ġhairmaujūdagī meṅ wīrān ho kar ārām ke sāl manāe. yūṅ isrāīlī apne qusūr ke natīje bhugteṅge, is sabab se ki unhoṅ ne mere ahkām radd kie aur merī hidāyāt se ghin khāī."},{"number":44,"verse":"is ke bāwujūd bhī maiṅ unheṅ dushmanoṅ ke mulk meṅ chhoṛ kar radd nahīṅ karūṅga, na yahāṅ tak un se ghin khāūṅgā ki wuh bilkul tabāh ho jāeṅ. kyūṅki maiṅ un ke sāth apnā ahd nahīṅ toṛne kā. maiṅ rab un kā ḳhudā hūṅ."},{"number":45,"verse":"maiṅ un kī ḳhātir un ke bāpdādā ke sāth bandhā huā ahd yād karūṅga, un logoṅ ke sāth ahd jinheṅ maiṅ dūsrī qaumoṅ ke deḳhte deḳhte misr se nikāl lāyā tāki un kā ḳhudā hūṅ. maiṅ rab hūṅ.”"},{"number":46,"verse":"rab ne mūsā ko isrāīliyoṅ ke lie yih tamām hidāyāt aur ahkām sīnā pahāṛ par die."}]}