{"bibleAbbr":"urRGV2017","bookName":"ayyūb","bookEnglishName":"Job","chapterNumber":27,"verses":[{"number":1,"verse":"( maiṅ bequsūr hūṅ) phir ayyūb ne apnī bāt jārī rakhī,"},{"number":2,"verse":"“allāh kī hayāt kī qasam jis ne merā insāf karne se inkār kiyā, qādir-e-mutlaq kī qasam jis ne merī zindagī talḳh kar dī hai,"},{"number":3,"verse":"mere jīte jī, hāṅ jab tak allāh kā dam merī nāk meṅ hai"},{"number":4,"verse":"mere hoṅṭ jhūṭ nahīṅ boleṅge, merī zabān dhokā bayān nahīṅ karegī."},{"number":5,"verse":"maiṅ kabhī taslīm nahīṅ karūṅga ki tumhārī bāt durust hai. maiṅ be'ilzām hūṅ aur marte dam tak is ke ulaṭ nahīṅ kahūṅgā."},{"number":6,"verse":"maiṅ isrār kartā hūṅ ki rāstbāz hūṅ aur is se kabhī bāz nahīṅ āūṅgā. merā dil mere kisī bhī din ke bāre meṅ mujhe malāmat nahīṅ kartā."},{"number":7,"verse":"allāh kare ki mere dushman ke sāth wuhī sulūk kiyā jāe jo bedīnoṅ ke sāth kiyā jāegā, ki mere muḳhālif kā wuh anjām ho jo badkāroṅ ko pesh āegā."},{"number":8,"verse":"kyūṅki us waqt sharīr kī kyā ummīd rahegī jab use is zindagī se munqate kiyā jāegā, jab allāh us kī jān us se talab karegā?"},{"number":9,"verse":"kyā allāh us kī chīḳheṅ sunegā jab wuh musībat meṅ phaṅs kar madad ke lie pukāregā?"},{"number":10,"verse":"yā kyā wuh qādir-e-mutlaq se lutfandoz hogā aur har waqt allāh ko pukāregā?"},{"number":11,"verse":"ab maiṅ tumheṅ allāh kī qudrat ke bāre meṅ tālīm dūṅgā, qādir-e-mutlaq kā irādā tum se nahīṅ chhupāūṅgā."},{"number":12,"verse":"dekho, tum sab ne is kā mushāhadā kiyā hai. to phir is qism kī bātil bāteṅ kyūṅ karte ho?"},{"number":13,"verse":"( bedīn zindā nahīṅ rahegā) bedīn allāh se kyā ajr pāegā, zālim ko qādir-e-mutlaq se mīrās meṅ kyā milegā?"},{"number":14,"verse":"go us ke bachche muta'addid hoṅ, lekin āḳhirkār wuh talwār kī zad meṅ āeṅge. us kī aulād bhūkī rahegī."},{"number":15,"verse":"jo bach jāeṅ unheṅ mohlak bīmārī se qabr meṅ pahuṅchāyā jāegā, aur un kī bewāeṅ mātam nahīṅ kar pāeṅgī."},{"number":16,"verse":"beshak wuh ḳhāk kī tarah chāṅdī kā ḍher lagāe aur miṭṭī kī tarah nafīs kapṛoṅ kā todā ikaṭṭhā kare,"},{"number":17,"verse":"lekin jo kapṛe wuh jamā kare unheṅ rāstbāz pahan legā, aur jo chāṅdī wuh ikaṭṭhī kare use bequsūr taqsīm karegā."},{"number":18,"verse":"jo ghar bedīn banā le wuh ghoṅsle kī mānind hai, us ārizī jhoṅpṛī kī mānind jo chaukīdār apne lie banā letā hai."},{"number":19,"verse":"wuh amīr hālat meṅ so jātā hai, lekin āḳhirī dafā. jab apnī āṅkheṅ khol letā to tamām daulat jātī rahī hai."},{"number":20,"verse":"us par haulnāk wāqiāt kā sailāb ṭūṭ paṛtā, use rāt ke waqt āṅdhī chhīn letī hai."},{"number":21,"verse":"mashriqī lū use uṛā le jātī, use uṭhā kar us ke maqām se dūr phaiṅk detī hai."},{"number":22,"verse":"berahmī se wuh us par yūṅ jhapaṭṭā mārtī rahtī hai ki use bār bār bhāgnā paṛtā hai."},{"number":23,"verse":"wuh tāliyāṅ bajā kar apnī hiqārat kā izhār kartī, apnī jagah se āwāze kastī hai."}]}