{"bibleAbbr":"urRGV2017","bookName":"ayyūb","bookEnglishName":"Job","chapterNumber":38,"verses":[{"number":1,"verse":"( allāh kā jawāb) phir allāh ḳhud ayyūb se hamkalām huā. tūfān meṅ se us ne use jawāb diyā,"},{"number":2,"verse":"“yih kaun hai jo samajh se ḳhālī bāteṅ karne se mere mansūbe ke sahīh matlab par pardā ḍāltā hai?"},{"number":3,"verse":"mard kī tarah kamarbastā ho jā! maiṅ tujh se sawāl kartā hūṅ, aur tū mujhe tālīm de."},{"number":4,"verse":"tū kahāṅ thā jab maiṅ ne zamīn kī bunyād rakhī? agar tujhe is kā ilm ho to mujhe batā!"},{"number":5,"verse":"kis ne us kī lambāī aur chauṛāī muqarrar kī? kyā tujhe mālūm hai? kis ne nāp kar us kī paimāish kī?"},{"number":6,"verse":"us ke satūn kis chīz par lagāe gae. kis ne us ke kone kā bunyādī patthar rakhā,"},{"number":7,"verse":"us waqt jab subh ke sitāre mil kar shādiyānā bajā rahe, tamām farishte ḳhushī ke nāre lagā rahe the?"},{"number":8,"verse":"jab samundar rahm se phūṭ niklā to kis ne darwāze band karke us par qābū pāyā?"},{"number":9,"verse":"us waqt maiṅ ne bādaloṅ ko us kā libās banāyā aur use ghane andhere meṅ yūṅ lapeṭā jis tarah nauzād ko potaṛoṅ meṅ lapeṭā jātā hai."},{"number":10,"verse":"us kī hudūd muqarrar karke maiṅ ne use rokne ke darwāze aur kunḍe lagāe."},{"number":11,"verse":"maiṅ bolā, ‘tujhe yahāṅ tak ānā hai, is se āge na baṛhnā, terī robdār lahroṅ ko yihīṅ ruknā hai.’"},{"number":12,"verse":"kyā tū ne kabhī subh ko hukm diyā yā use tulū hone kī jagah dikhāī"},{"number":13,"verse":"tāki wuh zamīn ke kināroṅ ko pakaṛ kar bedīnoṅ ko us se jhāṛ de?"},{"number":14,"verse":"us kī raushnī meṅ zamīn yūṅ tashkīl pātī hai jis tarah miṭṭī jis par muhr lagāī jāe. sab kuchh rangdār libās pahne nazar ātā hai."},{"number":15,"verse":"tab bedīnoṅ kī raushnī rokī jātī, un kā uṭhāyā huā bāzū toṛā jātā hai."},{"number":16,"verse":"kyā tū samundar ke sarchashmoṅ tak pahuṅch kar us kī gahrāiyoṅ meṅ se guzarā hai?"},{"number":17,"verse":"kyā maut ke darwāze tujh par zāhir hue, tujhe ghane andhere ke darwāze nazar āe haiṅ?"},{"number":18,"verse":"kyā tujhe zamīn ke wasī maidānoṅ kī pūrī samajh āī hai? mujhe batā agar yih sab kuchh jāntā hai!"},{"number":19,"verse":"raushnī ke mambā tak le jāne wālā rāstā kahāṅ hai? andhere kī rihāishgāh kahāṅ hai?"},{"number":20,"verse":"kyā tū unheṅ un ke maqāmoṅ tak pahuṅchā saktā hai? kyā tū un ke gharoṅ tak le jāne wālī rāhoṅ se wāqif hai?"},{"number":21,"verse":"beshak tū is kā ilm rakhtā hai, kyūṅki tū us waqt janm le chukā thā jab yih paidā hue. tū to qadīm zamāne se hī zindā hai!"},{"number":22,"verse":"kyā tū wahāṅ tak pahuṅch gayā hai jahāṅ barf ke zaḳhīre jamā hote haiṅ? kyā tū ne oloṅ ke godāmoṅ ko dekh liyā hai?"},{"number":23,"verse":"maiṅ unheṅ musībat ke waqt ke lie mahfūz rakhtā hūṅ, aise dinoṅ ke lie jab laṛāī aur jang chhiṛ jāe."},{"number":24,"verse":"mujhe batā, us jagah tak kis tarah pahuṅchnā hai jahāṅ raushnī taqsīm hotī hai, yā us jagah jahāṅ se mashriqī hawā nikal kar zamīn par bikhar jātī hai?"},{"number":25,"verse":"kis ne mūslādhār bārish ke lie rāstā aur garajte tūfān ke lie rāh banāī"},{"number":26,"verse":"tāki insān se ḳhālī zamīn aur ġhairābād registān kī ābpāshī ho jāe,"},{"number":27,"verse":"tāki wīrān-o-sunsān bayābān kī pyās bujh jāe aur us se hariyālī phūṭ nikle?"},{"number":28,"verse":"kyā bārish kā bāp hai? kaun shabnam ke qatroṅ kā wālid hai?"},{"number":29,"verse":"barf kis māṅ ke peṭ se paidā huī? jo pālā āsmān se ā kar zamīn par paṛtā hai kis ne use janm diyā?"},{"number":30,"verse":"jab pānī patthar kī tarah saḳht ho jāe balki gahre samundar kī satah bhī jam jāe to kaun yih saranjām detā hai?"},{"number":31,"verse":"kyā tū ḳhoshā-e-parwīn ko bāndh saktā yā jauze kī zanjīroṅ ko khol saktā hai?"},{"number":32,"verse":"kyā tū karwā saktā hai ki sitāroṅ ke muḳhtalif jhurmaṭ un ke muqarrarā auqāt ke mutābiq nikal āeṅ? kyā tū dubb-e-akbar kī us ke bachchoṅ samet qiyādat karne ke qābil hai?"},{"number":33,"verse":"kyā tū āsmān ke qawānīn jāntā yā us kī zamīn par hukūmat muta'ayyin kartā hai?"},{"number":34,"verse":"kyā jab tū buland āwāz se bādaloṅ ko hukm de to wuh tujh par mūslādhār bārish barsāte haiṅ?"},{"number":35,"verse":"kyā tū bādal kī bijlī zamīn par bhej saktā hai? kyā wuh tere pās ā kar kahtī hai, ‘maiṅ ḳhidmat ke lie hāzir hūṅ’?"},{"number":36,"verse":"kis ne misr ke laqlaq ko hikmat dī, murġh ko samajh atā kī?"},{"number":37,"verse":"kis ko itnī dānāī hāsil hai ki wuh bādaloṅ ko gin sake? kaun āsmān ke in ghaṛoṅ ko us waqt unḍel saktā hai"},{"number":38,"verse":"jab miṭṭī ḍhāle hue lohe kī tarah saḳht ho jāe aur ḍhele ek dūsre ke sāth chipak jāeṅ? koī nahīṅ!"},{"number":39,"verse":"kyā tū hī shernī ke lie shikār kartā yā sheroṅ ko ser kartā hai"},{"number":40,"verse":"jab wuh apnī chhupne kī jaghoṅ meṅ dabak jāeṅ yā gunjān jangal meṅ kahīṅ tāk lagāe baiṭhe hoṅ?"},{"number":41,"verse":"kaun kawwe ko ḳhurāk muhayyā kartā hai jab us ke bachche bhūk ke bāis allāh ko āwāz deṅ aur māre māre phireṅ?"}]}