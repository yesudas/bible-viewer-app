{"bibleAbbr":"urRGV2017","bookName":"ayyūb","bookEnglishName":"Job","chapterNumber":4,"verses":[{"number":1,"verse":"( ilīfaz kā etirāz: insān allāh ke huzūr rāst nahīṅ ṭhahar saktā) yih kuchh sun kar ilīfaz temānī ne jawāb diyā,"},{"number":2,"verse":"“kyā tujh se bāt karne kā koī fāidā hai? tū to yih bardāsht nahīṅ kar saktā. lekin dūsrī taraf kaun apne alfāz rok saktā hai?"},{"number":3,"verse":"zarā soch le, tū ne ḳhud bahutoṅ ko tarbiyat dī, kaī logoṅ ke thakemānde hāthoṅ ko taqwiyat dī hai."},{"number":4,"verse":"tere alfāz ne ṭhokar khāne wāle ko dubārā khaṛā kiyā, ḍagmagāte hue ghuṭne tū ne mazbūt kie."},{"number":5,"verse":"lekin ab jab musībat tujh par ā gaī to tū use bardāsht nahīṅ kar saktā, ab jab ḳhud us kī zad meṅ ā gayā to tere roṅgṭe khaṛe ho gae haiṅ."},{"number":6,"verse":"kyā terā etimād is par munhasir nahīṅ hai ki tū allāh kā ḳhauf māne, terī ummīd is par nahīṅ ki tū be'ilzām rāhoṅ par chale?"},{"number":7,"verse":"soch le, kyā kabhī koī begunāh halāk huā hai? hargiz nahīṅ! jo sīdhī rāh par chalte haiṅ wuh kabhī rū-e-zamīn par se miṭ nahīṅ gae."},{"number":8,"verse":"jahāṅ tak maiṅ ne dekhā, jo nāinsāfī kā hal chalāe aur nuqsān kā bīj boe wuh is kī fasal kāṭtā hai."},{"number":9,"verse":"aise log allāh kī ek phūṅk se tabāh, us ke qahr ke ek jhoṅke se halāk ho jāte haiṅ."},{"number":10,"verse":"sherbabar kī dahāṛeṅ ḳhāmosh ho gaīṅ, jawān sher ke dāṅt jhaṛ gae haiṅ."},{"number":11,"verse":"shikār na milne kī wajah se sher halāk ho jātā aur shernī ke bachche parāgandā ho jāte haiṅ."},{"number":12,"verse":"ek bār ek bāt chorī-chhupe mere pās pahuṅchī, us ke chand alfāz mere kān tak pahuṅch gae."},{"number":13,"verse":"rāt ko aisī royāeṅ pesh āīṅ jo us waqt dekhī jātī haiṅ jab insān gahrī nīnd soyā hotā hai. in se maiṅ pareshānkun ḳhayālāt meṅ mubtalā huā."},{"number":14,"verse":"mujh par dahshat aur thartharāhaṭ ġhālib āī, merī tamām haḍḍiyāṅ laraz uṭhīṅ."},{"number":15,"verse":"phir mere chehre ke sāmne se hawā kā jhoṅkā guzar gayā aur mere tamām roṅgṭe khaṛe ho gae."},{"number":16,"verse":"ek hastī mere sāmne khaṛī huī jise maiṅ pahchān na sakā, ek shakl merī āṅkhoṅ ke sāmne dikhāī dī. ḳhāmoshī thī, phir ek āwāz ne farmāyā,"},{"number":17,"verse":"‘kyā insān allāh ke huzūr rāstbāz ṭhahar saktā hai, kyā insān apne ḳhāliq ke sāmne pāk-sāf ṭhahar saktā hai?’"},{"number":18,"verse":"dekh, allāh apne ḳhādimoṅ par bharosā nahīṅ kartā, apne farishtoṅ ko wuh ahmaq ṭhahrātā hai."},{"number":19,"verse":"to phir wuh insān par kyūṅ bharosā rakhe jo miṭṭī ke ghar meṅ rahtā, aise makān meṅ jis kī bunyād ḳhāk par hī rakhī gaī hai. use patange kī tarah kuchlā jātā hai."},{"number":20,"verse":"subh ko wuh zindā hai lekin shām tak pāsh pāsh ho jātā, abad tak halāk ho jātā hai, aur koī bhī dhyān nahīṅ detā."},{"number":21,"verse":"us ke ḳhaime ke rasse ḍhīle karo to wuh hikmat hāsil kie baġhair intiqāl kar jātā hai."}]}