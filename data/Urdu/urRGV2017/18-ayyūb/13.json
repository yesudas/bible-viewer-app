{"bibleAbbr":"urRGV2017","bookName":"ayyūb","bookEnglishName":"Job","chapterNumber":13,"verses":[{"number":1,"verse":"yih sab kuchh maiṅ ne apnī āṅkhoṅ se dekhā, apne kānoṅ se sun kar samajh liyā hai."},{"number":2,"verse":"ilm ke lihāz se maiṅ tumhāre barābar hūṅ. is nāte se maiṅ tum se kam nahīṅ hūṅ."},{"number":3,"verse":"lekin maiṅ qādir-e-mutlaq se hī bāt karnā chāhtā hūṅ, allāh ke sāth hī mubāhasā karne kī ārzū rakhtā hūṅ."},{"number":4,"verse":"jahāṅ tak tumhārā tālluq hai, tum sab farebdih lep lagāne wāle aur bekār ḍākṭar ho."},{"number":5,"verse":"kāsh tum sarāsar ḳhāmosh rahte! aisā karne se tumhārī hikmat kahīṅ zyādā zāhir hotī."},{"number":6,"verse":"mubāhase meṅ zarā merā mauqif suno, adālat meṅ mere bayānāt par ġhaur karo!"},{"number":7,"verse":"kyā tum allāh kī ḳhātir kajrau bāteṅ pesh karte ho, kyā usī kī ḳhātir jhūṭ bolte ho?"},{"number":8,"verse":"kyā tum us kī jānibdārī karnā chāhte ho, allāh ke haq meṅ laṛnā chāhte ho?"},{"number":9,"verse":"soch lo, agar wuh tumhārī jāṅch kare to kyā tumhārī bāt banegī? kyā tum use yūṅ dhokā de sakte ho jis tarah insān ko dhokā diyā jātā hai?"},{"number":10,"verse":"agar tum ḳhufiyā taur par bhī jānibdārī dikhāo to wuh tumheṅ zarūr saḳht sazā degā."},{"number":11,"verse":"kyā us kā rob tumheṅ ḳhaufzadā nahīṅ karegā? kyā tum us se saḳht dahshat nahīṅ khāoge?"},{"number":12,"verse":"phir jin kahāwatoṅ kī yād tum dilāte rahte ho wuh rākh kī amsāl sābit hoṅgī, patā chalegā ki tumhārī bāteṅ miṭṭī ke alfāz haiṅ."},{"number":13,"verse":"ḳhāmosh ho kar mujh se bāz āo! jo kuchh bhī mere sāth ho jāe, maiṅ bāt karnā chāhtā hūṅ."},{"number":14,"verse":"maiṅ apne āp ko ḳhatre meṅ ḍālne ke lie tayyār hūṅ, maiṅ apnī jān par khelūṅgā."},{"number":15,"verse":"shāyad wuh mujhe mār ḍāle. koī bāt nahīṅ, kyūṅki merī ummīd jātī rahī hai. jo kuchh bhī ho meṅ usī ke sāmne apnī rāhoṅ kā difā karūṅga."},{"number":16,"verse":"aur is meṅ maiṅ panāh letā hūṅ ki bedīn us ke huzūr āne kī jur'at nahīṅ kartā."},{"number":17,"verse":"dhyān se mere alfāz suno, apne kān mere bayānāt par dharo."},{"number":18,"verse":"tumheṅ patā chalegā ki maiṅ ne ehtiyāt aur tartīb se apnā muāmalā tayyār kiyā hai. mujhe sāf mālūm hai ki maiṅ haq par hūṅ!"},{"number":19,"verse":"agar koī mujhe mujrim sābit kar sake to maiṅ chup ho jāūṅgā, dam chhoṛne tak ḳhāmosh rahūṅgā."},{"number":20,"verse":"( ayyūb kī māyūsī meṅ duā) ai allāh, merī sirf do darḳhwāsteṅ manzūr kar tāki mujhe tujh se chhup jāne kī zarūrat na ho."},{"number":21,"verse":"pahle, apnā hāth mujh se dūr kar tāki terā ḳhauf mujhe dahshatzadā na kare."},{"number":22,"verse":"dūsre, is ke bād mujhe bulā tāki maiṅ jawāb dūṅ, yā mujhe pahle bolne de aur tū hī is kā jawāb de."},{"number":23,"verse":"mujh se kitne gunāh aur ġhaltiyāṅ huī haiṅ? mujh par merā jurm aur merā gunāh zāhir kar!"},{"number":24,"verse":"tū apnā chehrā mujh se chhupāe kyūṅ rakhtā hai? tū mujhe kyūṅ apnā dushman samajhtā hai?"},{"number":25,"verse":"kyā tū hawā ke jhoṅkoṅ ke uṛāe hue patte ko dahshat khilānā chāhtā, ḳhushk bhūse kā tāqqub karnā chāhtā hai?"},{"number":26,"verse":"yih terā hī faislā hai ki maiṅ talḳh tajriboṅ se guzarūṅ, terī hī marzī hai ki maiṅ apnī jawānī ke gunāhoṅ kī sazā pāūṅ. ( lafzī tarjumā: mīrās meṅ pāūṅ.)"},{"number":27,"verse":"tū mere pāoṅ ko kāṭh meṅ ṭhoṅk kar merī tamām rāhoṅ kī pahrādārī kartā hai. tū mere har ek naqsh-e-qadam par dhyān detā hai,"},{"number":28,"verse":"go maiṅ mai kī ghisī phaṭī mashk aur kīṛoṅ kā ḳharāb kiyā huā libās hūṅ."}]}