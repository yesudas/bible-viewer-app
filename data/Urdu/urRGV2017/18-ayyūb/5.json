{"bibleAbbr":"urRGV2017","bookName":"ayyūb","bookEnglishName":"Job","chapterNumber":5,"verses":[{"number":1,"verse":"( allāh kī tādīb taslīm kar) beshak āwāz de, lekin kaun jawāb degā? koī nahīṅ! muqaddasīn meṅ se tū kis kī taraf rujū kar saktā hai?"},{"number":2,"verse":"kyūṅki ahmaq kī ranjīdagī use mār ḍāltī, sādālauh kī sargarmī use maut ke ghāṭ utār detī hai."},{"number":3,"verse":"maiṅ ne ḳhud ek ahmaq ko jaṛ pakaṛte dekhā, lekin maiṅ ne fauran hī us ke ghar par lānat bhejī."},{"number":4,"verse":"us ke farzand najāt se dūr rahte. unheṅ shahr ke darwāze meṅ raundā jātā hai, aur bachāne wālā koī nahīṅ."},{"number":5,"verse":"bhūke us kī fasal khā jāte, kāṅṭedār bāṛoṅ meṅ mahfūz māl bhī chhīn lete haiṅ. pyāse afrād hāṅpte hue us kī daulat ke pīchhe paṛ jāte haiṅ."},{"number":6,"verse":"kyūṅki burāī ḳhāk se nahīṅ nikaltī aur dukh-dard miṭṭī se nahīṅ phūṭtā"},{"number":7,"verse":"balki insān ḳhud is kā bāis hai, dukh-dard us kī wirāsat meṅ hī pāyā jātā hai. yih itnā yaqīnī hai jitnā yih ki āg kī chingāriyāṅ ūpar kī taraf uṛtī haiṅ."},{"number":8,"verse":"lekin agar maiṅ terī jagah hotā to allāh se daryāft kartā, use hī apnā muāmalā pesh kartā."},{"number":9,"verse":"wuhī itne azīm kām kartā hai ki koī un kī tah tak nahīṅ pahuṅch saktā, itne mojize ki koī unheṅ gin nahīṅ saktā."},{"number":10,"verse":"wuhī rū-e-zamīn ko bārish atā kartā, khule maidān par pānī barsā detā hai."},{"number":11,"verse":"pasthāloṅ ko wuh sarfarāz kartā aur mātam karne wāloṅ ko uṭhā kar mahfūz maqām par rakh detā hai."},{"number":12,"verse":"wuh chālākoṅ ke mansūbe toṛ detā hai tāki un ke hāth nākām raheṅ."},{"number":13,"verse":"wuh dānishmandoṅ ko un kī apnī chālākī ke phande meṅ phaṅsā detā hai to hoshyāroṅ kī sāzisheṅ achānak hī ḳhatm ho jātī haiṅ."},{"number":14,"verse":"din ke waqt un par andherā chhā jātā, aur dopahar ke waqt bhī wuh ṭaṭol ṭaṭol kar phirte haiṅ."},{"number":15,"verse":"allāh zarūratmandoṅ ko un ke muṅh kī talwār aur zabardast ke qabze se bachā letā hai."},{"number":16,"verse":"yūṅ pasthāloṅ ko ummīd dī jātī aur nāinsāfī kā muṅh band kiyā jātā hai."},{"number":17,"verse":"mubārak hai wuh insān jis kī malāmat allāh kartā hai! chunāṅche qādir-e-mutlaq kī tādīb ko haqīr na jān."},{"number":18,"verse":"kyūṅki wuh zaḳhmī kartā lekin marham-paṭṭī bhī lagā detā hai, wuh zarb lagātā lekin apne hāthoṅ se shifā bhī baḳhshtā hai."},{"number":19,"verse":"wuh tujhe chhih musībatoṅ se chhuṛāegā, aur agar is ke bād bhī koī āe to tujhe nuqsān nahīṅ pahuṅchegā."},{"number":20,"verse":"agar kāl paṛe to wuh fidyā de kar tujhe maut se bachāegā, jang meṅ tujhe talwār kī zad meṅ āne nahīṅ degā."},{"number":21,"verse":"tū zabān ke koṛoṅ se mahfūz rahegā, aur jab tabāhī āe to ḍarne kī zarūrat nahīṅ hogī."},{"number":22,"verse":"tū tabāhī aur kāl kī haṅsī uṛāegā, zamīn ke wahshī jānwaroṅ se ḳhauf nahīṅ khāegā."},{"number":23,"verse":"kyūṅki terā khule maidān ke pattharoṅ ke sāth ahd hogā, is lie us ke janglī jānwar tere sāth salāmatī se zindagī guzāreṅge."},{"number":24,"verse":"tū jān legā ki terā ḳhaimā mahfūz hai. jab tū apne ghar kā muāinā kare to mālūm hogā ki kuchh gum nahīṅ huā."},{"number":25,"verse":"tū dekhegā ki terī aulād baṛhtī jāegī, tere farzand zamīn par ghās kī tarah phailte jāeṅge."},{"number":26,"verse":"tū waqt par jamāshudā pūloṅ kī tarah umrrasīdā ho kar qabr meṅ utregā."},{"number":27,"verse":"ham ne tahqīq karke mālūm kiyā hai ki aisā hī hai. chunāṅche hamārī bāt sun kar use apnā le!”"}]}