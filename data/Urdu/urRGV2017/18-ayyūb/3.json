{"bibleAbbr":"urRGV2017","bookName":"ayyūb","bookEnglishName":"Job","chapterNumber":3,"verses":[{"number":1,"verse":"( ayyūb kī āh-o-zārī) tab ayyūb bol uṭhā aur apne janm din par lānat karne lagā."},{"number":2,"verse":"us ne kahā,"},{"number":3,"verse":"“wuh din miṭ jāe jab maiṅ ne janm liyā, wuh rāt jis ne kahā, ‘peṭ meṅ laṛkā paidā huā hai!’"},{"number":4,"verse":"wuh din andherā hī andherā ho jāe, ek kiran bhī use raushan na kare. allāh bhī jo bulandiyoṅ par hai us kā ḳhayāl na kare."},{"number":5,"verse":"tārīkī aur ghanā andherā us par qabzā kare, kāle kāle bādal us par chhāe raheṅ, hāṅ wuh raushnī se mahrūm ho kar saḳht dahshatzadā ho jāe."},{"number":6,"verse":"ghanā andherā us rāt ko chhīn le jab maiṅ māṅ ke peṭ meṅ paidā huā. use na sāl, na kisī mahīne ke dinoṅ meṅ shumār kiyā jāe."},{"number":7,"verse":"wuh rāt bāṅjh rahe, us meṅ ḳhushī kā nārā na lagāyā jāe."},{"number":8,"verse":"jo dinoṅ par lānat bhejte aur liwiyātān azhdahe ko tahrīk meṅ lāne ke qābil hote haiṅ wuhī us rāt par lānat kareṅ."},{"number":9,"verse":"us rāt ke dhundalke meṅ ṭimṭimāne wāle sitāre bujh jāeṅ, fajr kā intizār karnā befāidā hī rahe balki wuh rāt tulū-e-subh kī palakeṅ ( palakoṅ se murād pahlī kirneṅ hai.) bhī na dekhe."},{"number":10,"verse":"kyūṅki us ne merī māṅ ko mujhe janm dene se na rokā, warnā yih tamām musībat merī āṅkhoṅ se chhupī rahtī."},{"number":11,"verse":"maiṅ paidāish ke waqt kyūṅ mar na gayā, māṅ ke peṭ se nikalte waqt jān kyūṅ na de dī?"},{"number":12,"verse":"māṅ ke ghuṭnoṅ ne mujhe ḳhushāmdīd kyūṅ kahā, us kī chhātiyoṅ ne mujhe dūdh kyūṅ pilāyā?"},{"number":13,"verse":"agar yih na hotā to is waqt maiṅ sukūn se leṭā rahtā, ārām se soyā hotā."},{"number":14,"verse":"maiṅ un hī ke sāth hotā jo pahle bādshāh aur duniyā ke mushīr the, jinhoṅ ne khanḍarāt az sar-e-nau tāmīr kie."},{"number":15,"verse":"maiṅ un ke sāth hotā jo pahle hukmrān the aur apne gharoṅ ko sone-chāṅdī se bhar lete the."},{"number":16,"verse":"mujhe zāe ho jāne wāle bachche kī tarah kyūṅ na zamīn meṅ dabā diyā gayā? mujhe us bachche kī tarah kyūṅ na dafnāyā gayā jis ne kabhī raushnī na dekhī?"},{"number":17,"verse":"us jagah bedīn apnī belagām harkatoṅ se bāz āte aur wuh ārām karte haiṅ jo tag-o-dau karte karte thak gae the."},{"number":18,"verse":"wahāṅ qaidī itmīnān se rahte haiṅ, unheṅ us zālim kī āwāz nahīṅ sunanī paṛtī jo unheṅ jīte jī hāṅktā rahā."},{"number":19,"verse":"us jagah chhoṭe aur baṛe sab barābar hote haiṅ, ġhulām apne mālik se āzād rahtā hai."},{"number":20,"verse":"allāh musībatzadoṅ ko raushnī aur shikastādiloṅ ko zindagī kyūṅ atā kartā hai?"},{"number":21,"verse":"wuh to maut ke intizār meṅ rahte haiṅ lekin befāidā. wuh khod khod kar use yūṅ talāsh karte haiṅ jis tarah kisī poshīdā ḳhazāne ko."},{"number":22,"verse":"agar unheṅ qabr nasīb ho to wuh bāġh bāġh ho kar jashn manāte haiṅ."},{"number":23,"verse":"allāh us ko zindā kyūṅ rakhtā jis kī nazaroṅ se rāstā ojhal ho gayā hai aur jis ke chāroṅ taraf us ne bāṛ lagāī hai."},{"number":24,"verse":"kyūṅki jab mujhe roṭī khānī hai to hāy hāy kartā hūṅ, merī āheṅ pānī kī tarah muṅh se phūṭ nikaltī haiṅ."},{"number":25,"verse":"jis chīz se maiṅ ḍartā thā wuh mujh par āī, jis se maiṅ ḳhauf khātā thā us se merā wāstā paṛā."},{"number":26,"verse":"na mujhe itmīnān huā, na sukūn yā ārām balki mujh par bechainī ġhālib āī.”"}]}