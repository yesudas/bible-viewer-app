{"bibleAbbr":"urRGV2017","bookName":"ayyūb","bookEnglishName":"Job","chapterNumber":18,"verses":[{"number":1,"verse":"( bildad: allāh bedīnoṅ ko sazā detā hai) bildad sūḳhī ne jawāb de kar kahā,"},{"number":2,"verse":"“tū kab tak aisī bāteṅ karegā? in se bāz ā kar hosh meṅ ā! tab hī ham sahīh bāt kar sakeṅge."},{"number":3,"verse":"tū hameṅ ḍangar jaise ahmaq kyūṅ samajhtā hai?"},{"number":4,"verse":"go tū āg-bagūlā ho kar apne āp ko phāṛ rahā hai, lekin kyā tere bāis zamīn ko wīrān honā chāhie aur chaṭānoṅ ko apnī jagah se khisaknā chāhie? hargiz nahīṅ!"},{"number":5,"verse":"yaqīnan bedīn kā charāġh bujh jāegā, us kī āg kā sholā āindā nahīṅ chamkegā."},{"number":6,"verse":"us ke ḳhaime meṅ raushnī andherā ho jāegī, us ke ūpar kī shamā bujh jāegī."},{"number":7,"verse":"us ke lambe qadam ruk ruk kar āge baṛheṅge, aur us kā apnā mansūbā use paṭaḳh degā."},{"number":8,"verse":"us ke apne pāoṅ use jāl meṅ phaṅsā dete haiṅ, wuh dām par hī chaltā phirtā hai."},{"number":9,"verse":"phandā us kī eṛī pakaṛ letā, kamand use jakaṛ letī hai."},{"number":10,"verse":"use phaṅsāne kā rassā zamīn meṅ chhupā huā hai, rāste meṅ phandā bichhā hai."},{"number":11,"verse":"wuh aisī chīzoṅ se ghirā rahtā hai jo use qadam-ba-qadam dahshat khilātī aur us kī nāk meṅ dam kartī haiṅ."},{"number":12,"verse":"āfat use haṛap kar lenā chāhtī hai, tabāhī tayyār khaṛī hai tāki use girte waqt hī pakaṛ le."},{"number":13,"verse":"bīmārī us kī jild ko khā jātī, maut kā pahlauṭhā us ke āzā ko nigal letā hai."},{"number":14,"verse":"use us ke ḳhaime kī hifāzat se chhīn liyā jātā aur ghasīṭ kar dahshatoṅ ke bādshāh ke sāmne lāyā jātā hai."},{"number":15,"verse":"us ke ḳhaime meṅ āg bastī, us ke ghar par gandhak bikhar jātī hai."},{"number":16,"verse":"nīche us kī jaṛeṅ sūkh jātī, ūpar us kī shāḳheṅ murjhā jātī haiṅ."},{"number":17,"verse":"zamīn par se us kī yād miṭ jātī hai, kahīṅ bhī us kā nām-o-nishān nahīṅ rahtā."},{"number":18,"verse":"use raushnī se tārīkī meṅ dhakelā jātā, duniyā se bhagā kar ḳhārij kiyā jātā hai."},{"number":19,"verse":"qaum meṅ us kī na aulād na nasl rahegī, jahāṅ pahle rahtā thā wahāṅ koī nahīṅ bachegā."},{"number":20,"verse":"us kā anjām dekh kar maġhrib ke bāshindoṅ ke roṅgṭe khaṛe ho jāte aur mashriq ke bāshinde dahshatzadā ho jāte haiṅ."},{"number":21,"verse":"yihī hai bedīn ke ghar kā anjām, usī ke maqām kā jo allāh ko nahīṅ jāntā.”"}]}