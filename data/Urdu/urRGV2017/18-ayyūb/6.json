{"bibleAbbr":"urRGV2017","bookName":"ayyūb","bookEnglishName":"Job","chapterNumber":6,"verses":[{"number":1,"verse":"( ayyūb kā jawāb: sābit karo ki mujh se kyā ġhaltī huī hai) tab ayyūb ne jawāb de kar kahā,"},{"number":2,"verse":"“kāsh merī ranjīdagī kā wazn kiyā jā sake aur merī musībat tarāzū meṅ tolī jā sake!"},{"number":3,"verse":"kyūṅki wuh samundar kī ret se zyādā bhārī ho gaī hai. isī lie merī bāteṅ betukī sī lag rahī haiṅ."},{"number":4,"verse":"kyūṅki qādir-e-mutlaq ke tīr mujh meṅ gaṛ gae haiṅ, merī rūh un kā zahr pī rahī hai. hāṅ, allāh ke haulnāk hamle mere ḳhilāf safārā haiṅ."},{"number":5,"verse":"kyā janglī gadhā ḍhīnchūṅ ḍhīnchūṅ kartā hai jab use ghās dastyāb ho? yā kyā bail ḍakrātā hai jab use chārā hāsil ho?"},{"number":6,"verse":"kyā phīkā khānā namak ke baġhair khāyā jātā, yā anḍe kī safedī ( yā ḳhatmī kā ras.) meṅ zāiqā hai?"},{"number":7,"verse":"aisī chīz ko maiṅ chhūtā bhī nahīṅ, aisī ḳhurāk se mujhe ghin hī ātī hai."},{"number":8,"verse":"kāsh merī guzārish pūrī ho jāe, allāh merī ārzū pūrī kare!"},{"number":9,"verse":"kāsh wuh mujhe kuchal dene ke lie tayyār ho jāe, wuh apnā hāth baṛhā kar mujhe halāk kare."},{"number":10,"verse":"phir mujhe kam az kam tasallī hotī balki maiṅ mustaqil dard ke māre pech-o-tāb khāne ke bāwujūd ḳhushī manātā ki maiṅ ne quddūs ḳhudā ke farmānoṅ kā inkār nahīṅ kiyā."},{"number":11,"verse":"merī itnī tāqat nahīṅ ki mazīd intizār karūṅ, merā kyā achchhā anjām hai ki sabar karūṅ?"},{"number":12,"verse":"kyā maiṅ pattharoṅ jaisā tāqatwar hūṅ? kyā merā jism pītal jaisā mazbūt hai?"},{"number":13,"verse":"nahīṅ, mujh se har sahārā chhīn liyā gayā hai, mere sāth aisā sulūk huā hai ki kāmyābī kā imkān hī nahīṅ rahā."},{"number":14,"verse":"jo apne dost par mehrbānī karne se inkār kare wuh allāh kā ḳhauf tark kartā hai."},{"number":15,"verse":"mere bhāiyoṅ ne wādī kī un nadiyoṅ jaisī bewafāī kī hai jo barsāt ke mausam meṅ apne kināroṅ se bāhar ā jātī haiṅ."},{"number":16,"verse":"us waqt wuh barf se bhar kar gadlī ho jātī haiṅ,"},{"number":17,"verse":"lekin urūj tak pahuṅchte hī wuh sūkh jātī, taptī garmī meṅ ojhal ho jātī haiṅ."},{"number":18,"verse":"tab qāfile apnī rāhoṅ se haṭ jāte haiṅ tāki pānī mil jāe, lekin befāidā. wuh registān meṅ pahuṅch kar tabāh ho jāte haiṅ."},{"number":19,"verse":"taimā ke qāfile is pānī kī talāsh meṅ rahte, sabā ke safar karne wāle tājir us par ummīd rakhte haiṅ,"},{"number":20,"verse":"lekin besūd. jis par unhoṅ ne etimād kiyā wuh unheṅ māyūs kar detā hai. jab wahāṅ pahuṅchte haiṅ to sharmindā ho jāte haiṅ."},{"number":21,"verse":"tum bhī itne hī bekār sābit hue ho. tum haulnāk bāt dekh kar dahshatzadā ho gae ho."},{"number":22,"verse":"kyā maiṅ ne kahā, ‘mujhe tohfā de do, apnī daulat meṅ se merī ḳhātir rishwat do,"},{"number":23,"verse":"mujhe dushman ke hāth se chhuṛāo, fidyā de kar zālim ke qabze se bachāo’?"},{"number":24,"verse":"mujhe sāf hidāyat do to maiṅ mān kar ḳhāmosh ho jāūṅgā. mujhe batāo ki kis bāt meṅ mujh se ġhaltī huī hai."},{"number":25,"verse":"sīdhī rāh kī bāteṅ kitnī taqlīfdih ho saktī haiṅ! lekin tumhārī malāmat se mujhe kis qism kī tarbiyat hāsil hogī?"},{"number":26,"verse":"kyā tum samajhte ho ki ḳhālī alfāz muāmale ko hal kareṅge, go tum māyūsī meṅ mubtalā ādmī kī bāt nazarandāz karte ho?"},{"number":27,"verse":"kyā tum yatīm ke lie bhī qur'ā ḍālte, apne dost ke lie bhī saudābāzī karte ho?"},{"number":28,"verse":"lekin ab ḳhud faislā karo, mujh par nazar ḍāl kar soch lo. allāh kī qasam, maiṅ tumhāre rū-ba-rū jhūṭ nahīṅ boltā."},{"number":29,"verse":"apnī ġhaltī taslīm karo tāki nāinsāfī na ho. apnī ġhaltī mān lo, kyūṅki ab tak maiṅ haq par hūṅ."},{"number":30,"verse":"kyā merī zabān jhūṭ boltī hai? kyā maiṅ farebdih bāteṅ pahchān nahīṅ saktā?"}]}