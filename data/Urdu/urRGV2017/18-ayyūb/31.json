{"bibleAbbr":"urRGV2017","bookName":"ayyūb","bookEnglishName":"Job","chapterNumber":31,"verses":[{"number":1,"verse":"( merī āḳhirī bāt: maiṅ begunāh hūṅ) maiṅ ne apnī āṅkhoṅ se ahd bāndhā hai. to phir maiṅ kis tarah kisī kuṅwārī par nazar ḍāl saktā hūṅ?"},{"number":2,"verse":"kyūṅki insān ko āsmān par rahne wāle ḳhudā kī taraf se kyā nasīb hai, use bulandiyoṅ par basne wāle qādir-e-mutlaq se kyā wirāsat pānā hai?"},{"number":3,"verse":"kyā aisā nahīṅ hai ki nārāst shaḳhs ke lie āfat aur badkār ke lie tabāhī muqarrar hai?"},{"number":4,"verse":"merī rāheṅ to allāh ko nazar ātī haiṅ, wuh merā har qadam gin letā hai."},{"number":5,"verse":"na maiṅ kabhī dhoke se chalā, na mere pāoṅ ne kabhī fareb dene ke lie phurtī kī. agar is meṅ zarā bhī shak ho"},{"number":6,"verse":"to allāh mujhe insāf ke tarāzū meṅ tol le, allāh merī be'ilzām hālat mālūm kare."},{"number":7,"verse":"agar mere qadam sahīh rāh se haṭ gae. merī āṅkheṅ mere dil ko ġhalat rāh par le gaīṅ yā mere hāth dāġhdār hue"},{"number":8,"verse":"to phir jo bīj maiṅ ne boyā us kī paidāwār koī aur khāe, jo fasleṅ maiṅ ne lagāīṅ unheṅ ukhāṛā jāe."},{"number":9,"verse":"agar merā dil kisī aurat se nājāiz tālluqāt rakhne par uksāyā gayā aur maiṅ is maqsad se apne paṛosī ke darwāze par tāk lagāe baiṭhā"},{"number":10,"verse":"to phir allāh kare ki merī bīwī kisī aur ādmī kī gandum pīse, ki koī aur us par jhuk jāe."},{"number":11,"verse":"kyūṅki aisī harkat sharmnāk hotī, aisā jurm sazā ke lāiq hotā hai."},{"number":12,"verse":"aise gunāh kī āg pātāl tak sab kuchh bhasm kar detī hai. agar wuh mujh se sarzad hotā to merī tamām fasal jaṛoṅ tak rākh kar detā."},{"number":13,"verse":"agar merā naukar-naukarāniyoṅ ke sāth jhagaṛā thā aur maiṅ ne un kā haq mārā"},{"number":14,"verse":"to maiṅ kyā karūṅ jab allāh adālat meṅ khaṛā ho jāe? jab wuh merī pūchh-gachh kare to maiṅ use kyā jawāb dūṅ?"},{"number":15,"verse":"kyūṅki jis ne mujhe merī māṅ ke peṭ meṅ banāyā us ne unheṅ bhī banāyā. ek hī ne unheṅ bhī aur mujhe bhī rahm meṅ tashkīl diyā."},{"number":16,"verse":"kyā maiṅ ne pasthāloṅ kī zarūriyāt pūrī karne se inkār kiyā yā bewā kī āṅkhoṅ ko bujhne diyā? hargiz nahīṅ!"},{"number":17,"verse":"kyā maiṅ ne apnī roṭī akele hī khāī aur yatīm ko us meṅ sharīk na kiyā?"},{"number":18,"verse":"hargiz nahīṅ, balki apnī jawānī se le kar maiṅ ne us kā bāp ban kar us kī parwarish kī, apnī paidāish se hī bewā kī rāhnumāī kī."},{"number":19,"verse":"jab kabhī maiṅ ne dekhā ki koī kapṛoṅ kī kamī ke bāis halāk ho rahā hai, ki kisī ġharīb ke pās kambal tak nahīṅ"},{"number":20,"verse":"to maiṅ ne use apnī bheṛoṅ kī kuchh ūn dī tāki wuh garm ho sake. aise log mujhe duā dete the."},{"number":21,"verse":"maiṅ ne kabhī bhī yatīmoṅ ke ḳhilāf hāth nahīṅ uṭhāyā, us waqt bhī nahīṅ jab shahr ke darwāze meṅ baiṭhe buzurg mere haq meṅ the."},{"number":22,"verse":"agar aisā na thā to allāh kare ki merā shānā kandhe se nikal kar gir jāe, ki merā bāzū joṛ se phāṛā jāe!"},{"number":23,"verse":"aisī harkateṅ mere lie nāmumkin thīṅ, kyūṅki agar maiṅ aisā kartā to maiṅ allāh se dahshat khātā rahtā, maiṅ us se ḍar ke māre qāim na rah saktā."},{"number":24,"verse":"kyā maiṅ ne sone par apnā pūrā bharosā rakhā yā ḳhālis sone se kahā, ‘tujh par hī merā etimād hai’? hargiz nahīṅ!"},{"number":25,"verse":"kyā maiṅ is lie ḳhush thā ki merī daulat zyādā hai aur mere hāth ne bahut kuchh hāsil kiyā hai? hargiz nahīṅ!"},{"number":26,"verse":"kyā sūraj kī chamak-damak aur chāṅd kī purwaqār rawish dekh kar"},{"number":27,"verse":"mere dil ko kabhī chupke se ġhalat rāh par lāyā gayā? kyā maiṅ ne kabhī un kā ehtirām kiyā? ( lafzī tarjumā: hāth se unheṅ bosā diyā.)"},{"number":28,"verse":"hargiz nahīṅ, kyūṅki yih bhī sazā ke lāiq jurm hai. agar maiṅ aisā kartā to bulandiyoṅ par rahne wāle ḳhudā kā inkār kartā."},{"number":29,"verse":"kyā maiṅ kabhī ḳhush huā jab mujh se nafrat karne wālā tabāh huā? kyā maiṅ bāġh bāġh huā jab us par musībat āī? hargiz nahīṅ!"},{"number":30,"verse":"maiṅ ne apne muṅh ko ijāzat na dī ki gunāh karke us kī jān par lānat bheje."},{"number":31,"verse":"balki mere ḳhaime ke ādmiyoṅ ko taslīm karnā paṛā, ‘koī nahīṅ hai jo ayyūb ke gosht se ser na huā.’"},{"number":32,"verse":"ajnabī ko bāhar galī meṅ rāt guzārnī nahīṅ paṛtī thī balki merā darwāzā musāfiroṅ ke lie khulā rahtā thā."},{"number":33,"verse":"kyā maiṅ ne kabhī ādam kī tarah apnā gunāh chhupā kar apnā qusūr dil meṅ poshīdā rakhā,"},{"number":34,"verse":"is lie ki hujūm se ḍartā aur apne rishtedāroṅ se dahshat khātā thā? hargiz nahīṅ! maiṅ ne kabhī bhī aisā kām na kiyā jis ke bāis mujhe ḍar ke māre chup rahnā paṛtā aur ghar se nikal nahīṅ saktā thā."},{"number":35,"verse":"kāsh koī merī sune! dekho, yahāṅ merī bāt par mere dastḳhat haiṅ, ab qādir-e-mutlaq mujhe jawāb de. kāsh mere muḳhālif likh kar mujhe wuh ilzāmāt batāeṅ jo unhoṅ ne mujh par lagāe haiṅ!"},{"number":36,"verse":"agar ilzāmāt kā kāġhaz miltā to maiṅ use uṭhā kar apne kandhe par rakhtā, use pagaṛī kī tarah apne sar par bāndh letā."},{"number":37,"verse":"maiṅ allāh ko apne qadmoṅ kā pūrā hisāb-kitāb de kar raīs kī tarah us ke qarīb pahuṅchtā."},{"number":38,"verse":"kyā merī zamīn ne madad ke lie pukār kar mujh par ilzām lagāyā hai? kyā us kī reghāriyāṅ mere sabab se mil kar ro paṛī haiṅ?"},{"number":39,"verse":"kyā maiṅ ne us kī paidāwār ajr die baġhair khāī, us par mehnat-mashaqqat karne wāloṅ ke lie āheṅ bharne kā bāis ban gayā? hargiz nahīṅ!"},{"number":40,"verse":"agar maiṅ is meṅ qusūrwār ṭhahrūṅ to gandum ke bajāe ḳhārdār jhāṛiyāṅ aur jau ke bajāe dhatūrā ( ek badbūdār paudā.) uge.” yūṅ ayyūb kī bāteṅ iḳhtitām ko pahuṅch gaīṅ."}]}