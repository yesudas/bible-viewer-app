{"bibleAbbr":"urRGV2017","bookName":"ayyūb","bookEnglishName":"Job","chapterNumber":8,"verses":[{"number":1,"verse":"( bildad kā jawāb: apne gunāh se taubā kar!) tab bildad sūḳhī ne jawāb de kar kahā,"},{"number":2,"verse":"“tū kab tak is qism kī bāteṅ karegā? kab tak tere muṅh se āṅdhī ke jhoṅke nikleṅge?"},{"number":3,"verse":"kyā allāh insāf kā ḳhūn kar saktā, kyā qādir-e-mutlaq rāstī ko āge pīchhe kar saktā hai?"},{"number":4,"verse":"tere beṭoṅ ne us kā gunāh kiyā hai, is lie us ne unheṅ un ke jurm ke qabze meṅ chhoṛ diyā."},{"number":5,"verse":"ab tere lie lāzim hai ki tū allāh kā tālib ho aur qādir-e-mutlaq se iltijā kare,"},{"number":6,"verse":"ki tū pāk ho aur sīdhī rāh par chale. phir wuh ab bhī terī ḳhātir josh meṅ ā kar terī rāstbāzī kī sukūnatgāh ko bahāl karegā."},{"number":7,"verse":"tab terā mustaqbil nihāyat azīm hogā, ḳhwāh terī ibtidāī hālat kitnī past kyūṅ na ho."},{"number":8,"verse":"guzashtā nasl se zarā pūchh le, us par dhyān de jo un ke bāpdādā ne tahqīqāt ke bād mālūm kiyā."},{"number":9,"verse":"kyūṅki ham ḳhud kal hī paidā hue aur kuchh nahīṅ jānte, zamīn par hamāre din sāy jaise ārizī haiṅ."},{"number":10,"verse":"lekin yih tujhe tālīm de kar bāt batā sakte haiṅ, yih tujhe apne dil meṅ jamāshudā ilm pesh kar sakte haiṅ."},{"number":11,"verse":"kyā ābī narsal wahāṅ ugtā hai jahāṅ daldal nahīṅ? kyā sarkanḍā wahāṅ phaltā phūltā hai jahāṅ pānī nahīṅ?"},{"number":12,"verse":"us kī koṅpleṅ abhī nikal rahī haiṅ aur use toṛā nahīṅ gayā ki agar pānī na mile to bāqī hariyālī se pahle hī sūkh jātā hai."},{"number":13,"verse":"yih hai un kā anjām jo allāh ko bhūl jāte haiṅ, isī tarah bedīn kī ummīd jātī rahtī hai."},{"number":14,"verse":"jis par wuh etimād kartā hai wuh nihāyat hī nāzuk hai, jis par us kā bharosā hai wuh makaṛī ke jāle jaisā kamzor hai."},{"number":15,"verse":"jab wuh jāle par ṭek lagāe to khaṛā nahīṅ rahtā, jab use pakaṛ le to qāim nahīṅ rahtā."},{"number":16,"verse":"bedīn dhūp meṅ shādāb bel kī mānind hai. us kī koṅpleṅ chāroṅ taraf phail jātī,"},{"number":17,"verse":"us kī jaṛeṅ patthar ke ḍher par chhā kar un meṅ ṭik jātī haiṅ."},{"number":18,"verse":"lekin agar use ukhāṛā jāe to jis jagah pahle ug rahī thī wuh us kā inkār karke kahegī, ‘maiṅ ne tujhe kabhī dekhā bhī nahīṅ.’"},{"number":19,"verse":"yih hai us kī rāh kī nām-nihād ḳhushī! jahāṅ pahle thā wahāṅ dīgar paude zamīn se phūṭ nikleṅge."},{"number":20,"verse":"yaqīnan allāh be'ilzām ādmī ko mustarad nahīṅ kartā, yaqīnan wuh sharīr ādmī ke hāth mazbūt nahīṅ kartā."},{"number":21,"verse":"wuh ek bār phir tujhe aisī ḳhushī baḳhshegā ki tū haṅs uṭhegā aur shādmānī ke nāre lagāegā."},{"number":22,"verse":"jo tujh se nafrat karte haiṅ wuh sharm se mulabbas ho jāeṅge, aur bedīnoṅ ke ḳhaime nest-o-nābūd hoṅge.”"}]}