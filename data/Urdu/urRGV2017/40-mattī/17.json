{"bibleAbbr":"urRGV2017","bookName":"mattī","bookEnglishName":"Matthew","chapterNumber":17,"verses":[{"number":1,"verse":"( pahāṛ par īsā kī sūrat badal jātī hai) chhih din ke bād īsā sirf patras, yāqūb aur yūhannā ko apne sāth le kar ūṅche pahāṛ par chaṛh gayā."},{"number":2,"verse":"wahāṅ us kī shakl-o-sūrat un ke sāmne badal gaī. us kā chehrā sūraj kī tarah chamakne lagā, aur us ke kapṛe nūr kī mānind safed ho gae."},{"number":3,"verse":"achānak ilyās aur mūsā zāhir hue aur īsā se bāteṅ karne lage."},{"number":4,"verse":"patras bol uṭhā, “ḳhudāwand, kitnī achchhī bāt hai ki ham yahāṅ haiṅ. agar āp chāheṅ to maiṅ tīn jhoṅpṛiyāṅ banāūṅgā, ek āp ke lie, ek mūsā ke lie aur ek ilyās ke lie.”"},{"number":5,"verse":"wuh abhī bāt kar hī rahā thā ki ek chamakdār bādal ā kar un par chhā gayā aur bādal meṅ se ek āwāz sunāī dī, “yih merā pyārā farzand hai, jis se maiṅ ḳhush hūṅ. is kī suno.”"},{"number":6,"verse":"yih sun kar shāgird dahshat khā kar aundhe muṅh gir gae."},{"number":7,"verse":"lekin īsā ne ā kar unheṅ chhuā. us ne kahā, “uṭho, mat ḍaro.”"},{"number":8,"verse":"jab unhoṅ ne nazar uṭhāī to īsā ke siwā kisī ko na dekhā."},{"number":9,"verse":"wuh pahāṛ se utarne lage to īsā ne unheṅ hukm diyā, “jo kuchh tum ne dekhā hai use us waqt tak kisī ko na batānā jab tak ki ibn-e-ādam murdoṅ meṅ se jī na uṭhe.”"},{"number":10,"verse":"shāgirdoṅ ne us se pūchhā, “sharīat ke ulamā kyūṅ kahte haiṅ ki masīh kī āmad se pahle ilyās kā ānā zarūrī hai?”"},{"number":11,"verse":"īsā ne jawāb diyā, “ilyās to zarūr sab kuchh bahāl karne ke lie āegā."},{"number":12,"verse":"lekin maiṅ tum ko batātā hūṅ ki ilyās to ā chukā hai aur unhoṅ ne use nahīṅ pahchānā balki us ke sāth jo chāhā kiyā. isī tarah ibn-e-ādam bhī un ke hāthoṅ dukh uṭhāegā.”"},{"number":13,"verse":"phir shāgirdoṅ ko samajh āī ki wuh un ke sāth yahyā baptismā dene wāle kī bāt kar rahā thā."},{"number":14,"verse":"( īsā laṛke meṅ se badrūh nikāltā hai) jab wuh nīche hujūm ke pās pahuṅche to ek ādmī ne īsā ke sāmne ā kar ghuṭne ṭeke"},{"number":15,"verse":"aur kahā, “ḳhudāwand, mere beṭe par rahm kareṅ, use mirgī ke daure paṛte haiṅ aur use shadīd taqlīf uṭhānī paṛtī hai. kaī bār wuh āg yā pānī meṅ gir jātā hai."},{"number":16,"verse":"maiṅ use āp ke shāgirdoṅ ke pās lāyā thā, lekin wuh use shifā na de sake.”"},{"number":17,"verse":"īsā ne jawāb diyā, “īmān se ḳhālī aur ṭeṛhī nasl! maiṅ kab tak tumhāre sāth rahūṅ, kab tak tumheṅ bardāsht karūṅ? laṛke ko mere pās le āo.”"},{"number":18,"verse":"īsā ne badrūh ko ḍānṭā, to wuh laṛke meṅ se nikal gaī. usī lamhe use shifā mil gaī."},{"number":19,"verse":"bād meṅ shāgirdoṅ ne alāhidagī meṅ īsā ke pās ā kar pūchhā, “ham badrūh ko kyūṅ na nikāl sake?”"},{"number":20,"verse":"us ne jawāb diyā, “apne īmān kī kamī ke sabab se. maiṅ tumheṅ sach batātā hūṅ, agar tumhārā īmān rāī ke dāne ke barābar bhī ho to phir tum is pahāṛ ko kah sakoge, ‘idhar se udhar khisak jā,’ to wuh khisak jāegā. aur tumhāre lie kuchh bhī nāmumkin nahīṅ hogā."},{"number":21,"verse":"[lekin is qism kī badrūh duā aur roze ke baġhair nahīṅ nikaltī.]”"},{"number":22,"verse":"( īsā dūsrī bār apnī maut kā zikr kartā hai) jab wuh galīl meṅ jamā hue to īsā ne unheṅ batāyā, “ibn-e-ādam ko ādmiyoṅ ke hawāle kar diyā jāegā."},{"number":23,"verse":"wuh use qatl kareṅge, lekin tīn din ke bād wuh jī uṭhegā.” yih sun kar shāgird nihāyat ġhamgīn hue."},{"number":24,"verse":"( bait-ul-muqaddas kā ṭaiks) wuh kafarnahūm pahuṅche to bait-ul-muqaddas kā ṭaiks jamā karne wāle patras ke pās ā kar pūchhne lage, “kyā āp kā ustād bait-ul-muqaddas kā ṭaiks adā nahīṅ kartā?”"},{"number":25,"verse":"“jī, wuh kartā hai,” patras ne jawāb diyā. wuh ghar meṅ āyā to īsā pahle hī bolne lagā, “kyā ḳhayāl hai shamāūn, duniyā ke bādshāh kin se ḍyūṭī aur ṭaiks lete haiṅ, apne farzandoṅ se yā ajnabiyoṅ se?”"},{"number":26,"verse":"patras ne jawāb diyā, “ajnabiyoṅ se.” īsā bolā “to phir un ke farzand ṭaiks dene se barī hue."},{"number":27,"verse":"lekin ham unheṅ nārāz nahīṅ karnā chāhte. is lie jhīl par jā kar us meṅ ḍorī ḍāl denā. jo machhlī tū pahle pakaṛegā us kā muṅh kholnā to us meṅ se chāṅdī kā sikkā niklegā. use le kar unheṅ mere aur apne lie adā kar de.”"}]}