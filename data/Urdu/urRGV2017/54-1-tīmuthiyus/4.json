{"bibleAbbr":"urRGV2017","bookName":"1-tīmuthiyus","bookEnglishName":"1 Timothy","chapterNumber":4,"verses":[{"number":1,"verse":"( jhūṭe ustād) rūh-ul-quds sāf farmātā hai ki āḳhirī dinoṅ meṅ kuchh īmān se haṭ kar farebdih rūhoṅ aur shaitānī tālīmāt kī pairawī kareṅge."},{"number":2,"verse":"aisī tālīmāt jhūṭ bolne wāloṅ kī riyākār bātoṅ se ātī haiṅ, jin ke zamīr par iblīs ne apnā nishān lagā kar zāhir kar diyā hai ki yih us ke apne haiṅ."},{"number":3,"verse":"yih shādī karne kī ijāzat nahīṅ dete aur logoṅ ko kahte haiṅ ki wuh muḳhtalif khāne kī chīzoṅ se parhez kareṅ. lekin allāh ne yih chīzeṅ is lie banāī haiṅ ki jo īmān rakhte haiṅ aur sachchāī se wāqif haiṅ inheṅ shukrguzārī ke sāth khāeṅ."},{"number":4,"verse":"jo kuchh bhī allāh ne ḳhalaq kiyā hai wuh achchhā hai, aur hameṅ use radd nahīṅ karnā chāhie balki ḳhudā kā shukr karke use khā lenā chāhie."},{"number":5,"verse":"kyūṅki use allāh ke kalām aur duā se maḳhsūs-o-muqaddas kiyā gayā hai."},{"number":6,"verse":"( masīh īsā kā achchhā ḳhādim) agar āp bhāiyoṅ ko yih tālīm deṅ to āp masīh īsā ke achchhe ḳhādim hoṅge. phir yih sābit ho jāegā ki āp ko īmān aur us achchhī tālīm kī sachchāiyoṅ meṅ tarbiyat dī gaī hai jis kī pairawī āp karte rahe haiṅ."},{"number":7,"verse":"lekin dādī-ammāṅ kī in bemānī farzī kahāniyoṅ se bāz raheṅ. in kī bajāe aisī tarbiyat hāsil kareṅ jis se āp kī ruhānī zindagī mazbūt ho jāe."},{"number":8,"verse":"kyūṅki jism kī tarbiyat kā thoṛā hī fāidā hai, lekin ruhānī tarbiyat har lihāz se mufīd hai, is lie ki agar ham is qism kī tarbiyat hāsil kareṅ to ham se hāl aur mustaqbil meṅ zindagī pāne kā wādā kiyā gayā hai."},{"number":9,"verse":"yih bāt qābil-e-etimād hai aur ise pūre taur par qabūl karnā chāhie."},{"number":10,"verse":"yihī wajah hai ki ham mehnat-mashaqqat aur jāṅfishānī karte rahte haiṅ, kyūṅki ham ne apnī ummīd zindā ḳhudā par rakhī hai jo tamām insānoṅ kā najātdahindā hai, ḳhāskar īmān rakhne wāloṅ kā."},{"number":11,"verse":"logoṅ ko yih hidāyāt deṅ aur sikhāeṅ."},{"number":12,"verse":"koī bhī āp ko is lie haqīr na jāne ki āp jawān haiṅ. lekin zarūrī hai ki āp kalām meṅ, chāl-chalan meṅ, muhabbat meṅ, īmān meṅ aur pākīzagī meṅ īmāndāroṅ ke lie namūnā ban jāeṅ."},{"number":13,"verse":"jab tak maiṅ nahīṅ ātā is par ḳhās dhyān deṅ ki jamā'at meṅ bāqāidagī se kalām kī tilāwat kī jāe, logoṅ ko nasīhat kī jāe aur unheṅ tālīm dī jāe."},{"number":14,"verse":"apnī us nemat ko nazarandāz na kareṅ jo āp ko us waqt peshgoī ke zarī'e milī jab buzurgoṅ ne āp par apne hāth rakhe."},{"number":15,"verse":"in bātoṅ ko faroġh deṅ aur in ke pīchhe lage raheṅ tāki āp kī taraqqī sab ko nazar āe."},{"number":16,"verse":"apnā aur tālīm kā ḳhās ḳhayāl rakheṅ. in meṅ sābitqadam raheṅ, kyūṅki aisā karne se āp apne āp ko aur apne sunane wāloṅ ko bachā leṅge."}]}