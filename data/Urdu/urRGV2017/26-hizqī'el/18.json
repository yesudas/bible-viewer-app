{"bibleAbbr":"urRGV2017","bookName":"hizqī'el","bookEnglishName":"Ezekiel","chapterNumber":18,"verses":[{"number":1,"verse":"( har ek ko sirf apne hī āmāl kī sazā milegī) rab mujh se hamkalām huā,"},{"number":2,"verse":"“tum log mulk-e-isrāīl ke lie yih kahāwat kyūṅ istemāl karte ho, ‘wālidain ne khaṭṭe angūr khāe, lekin un ke bachchoṅ hī ke dāṅt khaṭṭe ho gae haiṅ.’"},{"number":3,"verse":"rab qādir-e-mutlaq farmātā hai ki merī hayāt kī qasam, āindā tum yih kahāwat isrāīl meṅ istemāl nahīṅ karoge!"},{"number":4,"verse":"har insān kī jān merī hī hai, ḳhwāh bāp kī ho yā beṭe kī. jis ne gunāh kiyā hai sirf usī ko sazā-e-maut milegī."},{"number":5,"verse":"lekin us rāstbāz kā muāmalā farq hai jo rāstī aur insāf kī rāh par chalte hue"},{"number":6,"verse":"na ūṅchī jaghoṅ kī nājāiz qurbāniyāṅ khātā, na isrāīlī qaum ke butoṅ kī pūjā kartā hai. na wuh apne paṛosī kī bīwī kī behurmatī kartā, na māhwārī ke daurān kisī aurat se hambistar hotā hai."},{"number":7,"verse":"wuh kisī par zulm nahīṅ kartā. agar koī zamānat de kar us se qarzā le to paise wāpas milne par wuh zamānat wāpas kar detā hai. wuh chorī nahīṅ kartā balki bhūkoṅ ko khānā khilātā aur nangoṅ ko kapṛe pahnātā hai."},{"number":8,"verse":"wuh kisī se bhī sūd nahīṅ letā. wuh ġhalat kām karne se gurez kartā aur jhagaṛne wāloṅ kā munsifānā faislā kartā hai."},{"number":9,"verse":"wuh mere qawāid ke mutābiq zindagī guzārtā aur wafādārī se mere ahkām par amal kartā hai. aisā shaḳhs rāstbāz hai, aur wuh yaqīnan zindā rahegā. yih rab qādir-e-mutlaq kā farmān hai."},{"number":10,"verse":"ab farz karo ki us kā ek zālim beṭā hai jo qātil hai aur wuh kuchh kartā hai"},{"number":11,"verse":"jis se us kā bāp gurez kartā thā. wuh ūṅchī jaghoṅ kī nājāiz qurbāniyāṅ khātā, apne paṛosī kī bīwī kī behurmatī kartā,"},{"number":12,"verse":"ġharīboṅ aur zarūratmandoṅ par zulm kartā aur chorī kartā hai. jab qarzdār qarzā adā kare to wuh use zamānat wāpas nahīṅ detā. wuh butoṅ kī pūjā balki kaī qism kī makrūh harkateṅ kartā hai."},{"number":13,"verse":"wuh sūd bhī letā hai. kyā aisā ādmī zindā rahegā? hargiz nahīṅ! in tamām makrūh harkatoṅ kī binā par use sazā-e-maut dī jāegī. wuh ḳhud apne gunāhoṅ kā zimmādār ṭhahregā."},{"number":14,"verse":"lekin farz karo ki is beṭe ke hāṅ beṭā paidā ho jāe. go beṭā sab kuchh deḳhtā hai jo us ke bāp se sarzad hotā hai to bhī wuh bāp ke ġhalat namūne par nahīṅ chaltā."},{"number":15,"verse":"na wuh ūṅchī jaghoṅ kī nājāiz qurbāniyāṅ khātā, na isrāīlī qaum ke butoṅ kī pūjā kartā hai. wuh apne paṛosī kī bīwī kī behurmatī nahīṅ kartā"},{"number":16,"verse":"aur kisī par bhī zulm nahīṅ kartā. agar koī zamānat de kar us se qarzā le to paise wāpas milne par wuh zamānat lauṭā detā hai. wuh chorī nahīṅ kartā balki bhūkoṅ ko khānā khilātā aur nangoṅ ko kapṛe pahnātā hai."},{"number":17,"verse":"wuh ġhalat kām karne se gurez karke sūd nahīṅ letā. wuh mere qawāid ke mutābiq zindagī guzārtā aur mere ahkām par amal kartā hai. aise shaḳhs ko apne bāp kī sazā nahīṅ bhugatnī paṛegī. use sazā-e-maut nahīṅ milegī, hālāṅki us ke bāp ne mazkūrā gunāh kie haiṅ. nahīṅ, wuh yaqīnan zindā rahegā."},{"number":18,"verse":"lekin us ke bāp ko zarūr us ke gunāhoṅ kī sazā milegī, wuh yaqīnan maregā. kyūṅki us ne logoṅ par zulm kiyā, apne bhāī se chorī kī aur apnī hī qaum ke darmiyān burā kām kiyā."},{"number":19,"verse":"lekin tum log etirāz karte ho, ‘beṭā bāp ke qusūr meṅ kyūṅ na sharīk ho? use bhī bāp kī sazā bhugatnī chāhie.’ jawāb yih hai ki beṭā to rāstbāz aur insāf kī rāh par chaltā rahā hai, wuh ehtiyāt se mere tamām ahkām par amal kartā rahā hai. is lie lāzim hai ki wuh zindā rahe."},{"number":20,"verse":"jis se gunāh sarzad huā hai sirf use hī marnā hai. lihāzā na beṭe ko bāp kī sazā bhugatnī paṛegī, na bāp ko beṭe kī. rāstbāz apnī rāstbāzī kā ajr pāegā, aur bedīn apnī bedīnī kā."},{"number":21,"verse":"to bhī agar bedīn ādmī apne gunāhoṅ ko tark kare aur mere tamām qawāid ke mutābiq zindagī guzār kar rāstbāzī aur insāf kī rāh par chal paṛe to wuh yaqīnan zindā rahegā, wuh maregā nahīṅ."},{"number":22,"verse":"jitne bhī ġhalat kām us se sarzad hue haiṅ un kā hisāb maiṅ nahīṅ lūṅgā balki us ke rāstbāz chāl-chalan kā lihāz karke use zindā rahne dūṅgā."},{"number":23,"verse":"rab qādir-e-mutlaq farmātā hai ki kyā maiṅ bedīn kī halākat dekh kar ḳhush hotā hūṅ? hargiz nahīṅ, balki maiṅ chāhtā hūṅ ki wuh apnī burī rāhoṅ ko chhoṛ kar zindā rahe."},{"number":24,"verse":"is ke baraks kyā rāstbāz zindā rahegā agar wuh apnī rāstbāz zindagī tark kare aur gunāh karke wuhī qābil-e-ghin harkateṅ karne lage jo bedīn karte haiṅ? hargiz nahīṅ! jitnā bhī achchhā kām us ne kiyā us kā maiṅ ḳhayāl nahīṅ karūṅga balki us kī bewafāī aur gunāhoṅ kā. un hī kī wajah se use sazā-e-maut dī jāegī."},{"number":25,"verse":"lekin tum log dāwā karte ho ki jo kuchh rab kartā hai wuh ṭhīk nahīṅ. ai isrāīlī qaum, suno! yih kaisī bāt hai ki merā amal ṭhīk nahīṅ? apne hī āmāl par ġhaur karo! wuhī durust nahīṅ."},{"number":26,"verse":"agar rāstbāz apnī rāstbāz zindagī tark karke gunāh kare to wuh is binā par mar jāegā. apnī nārāstī kī wajah se hī wuh mar jāegā."},{"number":27,"verse":"is ke baraks agar bedīn apnī bedīn zindagī tark karke rāstī aur insāf kī rāh par chalne lage to wuh apnī jān ko chhuṛāegā."},{"number":28,"verse":"kyūṅki agar wuh apnā qusūr taslīm karke apne gunāhoṅ se muṅh moṛ le to wuh maregā nahīṅ balki zindā rahegā."},{"number":29,"verse":"lekin isrāīlī qaum dāwā kartī hai ki jo kuchh rab kartā hai wuh ṭhīk nahīṅ. ai isrāīlī qaum, yih kaisī bāt hai ki merā amal ṭhīk nahīṅ? apne hī āmāl par ġhaur karo! wuhī durust nahīṅ."},{"number":30,"verse":"is lie rab qādir-e-mutlaq farmātā hai ki ai isrāīl kī qaum, maiṅ terī adālat karūṅga, har ek kā us ke kāmoṅ ke muwāfiq faislā karūṅga. chunāṅche ḳhabardār! taubā karke apnī bewafā harkatoṅ se muṅh phero, warnā tum gunāh meṅ phaṅs kar gir jāoge."},{"number":31,"verse":"apne tamām ġhalat kām tark karke nayā dil aur naī rūh apnā lo. ai isrāīliyo, tum kyūṅ mar jāo?"},{"number":32,"verse":"kyūṅki maiṅ kisī kī maut se ḳhush nahīṅ hotā. chunāṅche taubā karo, tab hī tum zindā rahoge. yih rab qādir-e-mutlaq kā farmān hai."}]}