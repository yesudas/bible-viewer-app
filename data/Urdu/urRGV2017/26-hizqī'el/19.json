{"bibleAbbr":"urRGV2017","bookName":"hizqī'el","bookEnglishName":"Ezekiel","chapterNumber":19,"verses":[{"number":1,"verse":"( isrāīlī buzurgoṅ par mātamī gīt) ai nabī, isrāīl ke raīsoṅ par mātamī gīt gā,"},{"number":2,"verse":"‘terī māṅ kitnī zabardast shernī thī. jawān sherbabaroṅ ke darmiyān hī apnā ghar banā kar us ne apne bachchoṅ ko pāl liyā."},{"number":3,"verse":"ek bachche ko us ne ḳhās tarbiyat dī. jab baṛā huā to jānwaroṅ ko phāṛnā sīkh liyā, balki insān bhī us kī ḳhurāk ban gae."},{"number":4,"verse":"is kī ḳhabar dīgar aqwām tak pahuṅchī to unhoṅ ne use apne gaṛhe meṅ pakaṛ liyā. wuh us kī nāk meṅ kāṅṭe ḍāl kar use misr meṅ ghasīṭ le gae."},{"number":5,"verse":"jab shernī ke is bachche par se ummīd jātī rahī to us ne dīgar bachchoṅ meṅ se ek ko chun kar use ḳhās tarbiyat dī."},{"number":6,"verse":"yih bhī tāqatwar ho kar dīgar sheroṅ meṅ ghūmne phirne lagā. us ne jānwaroṅ ko phāṛnā sīkh liyā, balki insān bhī us kī ḳhurāk ban gae."},{"number":7,"verse":"un ke qiloṅ ko girā kar us ne un ke shahroṅ ko ḳhāk meṅ milā diyā. us kī dahāṛtī āwāz se mulk bāshindoṅ samet ḳhaufzadā ho gayā."},{"number":8,"verse":"tab irdgird ke sūboṅ meṅ basne wālī aqwām us se laṛne āīṅ. unhoṅ ne apnā jāl us par ḍāl diyā, use apne gaṛhe meṅ pakaṛ liyā."},{"number":9,"verse":"wuh us kī gardan meṅ paṭṭā aur nāk meṅ kāṅṭe ḍāl kar use shāh-e-bābal ke pās ghasīṭ le gae. wahāṅ use qaid meṅ ḍālā gayā tāki āindā isrāīl ke pahāṛoṅ par us kī garajtī āwāz sunāī na de."},{"number":10,"verse":"terī māṅ pānī ke kināre lagāī gaī angūr kī sī bel thī. bel kasrat ke pānī ke bāis phaldār aur shāḳhdār thī."},{"number":11,"verse":"us kī shāḳheṅ itnī mazbūt thīṅ ki un se shāhī asā ban sakte the. wuh bāqī paudoṅ se kahīṅ zyādā ūṅchī thī balki us kī shāḳheṅ dūr dūr tak nazar ātī thīṅ."},{"number":12,"verse":"lekin āḳhirkār logoṅ ne taish meṅ ā kar use ukhāṛ kar phaiṅk diyā. mashriqī lū ne us kā phal murjhāne diyā. sab kuchh utārā gayā, lihāzā wuh sūkh gayā aur us kā mazbūt tanā nazar-e-ātish huā."},{"number":13,"verse":"ab bel ko registān meṅ lagāyā gayā hai, wahāṅ jahāṅ ḳhushk aur pyāsī zamīn hotī hai."},{"number":14,"verse":"us ke tane kī ek ṭahnī se āg ne nikal kar us kā phal bhasm kar diyā. ab koī mazbūt shāḳh nahīṅ rahī jis se shāhī asā ban sake’.” darj-e-bālā gīt mātamī hai aur āh-o-zārī karne ke lie istemāl huā hai."}]}