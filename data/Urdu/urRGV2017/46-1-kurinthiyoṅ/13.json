{"bibleAbbr":"urRGV2017","bookName":"1-kurinthiyoṅ","bookEnglishName":"1 Corinthians","chapterNumber":13,"verses":[{"number":1,"verse":"( muhabbat) agar maiṅ insānoṅ aur farishtoṅ kī zabāneṅ bolūṅ, lekin muhabbat na rakhūṅ to phir maiṅ bas gūṅjtā huā ghaṛiyāl yā ṭanṭanātī huī jhāṅjh hī hūṅ."},{"number":2,"verse":"agar merī nabuwwat kī nemat ho aur mujhe tamām bhedoṅ aur har ilm se wāqifiyat ho, sāth hī merā aisā īmān ho ki pahāṛoṅ ko khiskā sakūṅ, lekin merā dil muhabbat se ḳhālī ho to maiṅ kuchh bhī nahīṅ."},{"number":3,"verse":"agar maiṅ apnā sārā māl ġharīboṅ meṅ taqsīm kar dūṅ balki apnā badan jalāe jāne ke lie de dūṅ, lekin merā dil muhabbat se ḳhālī ho to mujhe kuchh fāidā nahīṅ."},{"number":4,"verse":"muhabbat sabar se kām letī hai, muhabbat mehrbān hai. na yih hasad kartī hai na ḍīṅgeṅ mārtī hai. yih phūltī bhī nahīṅ."},{"number":5,"verse":"muhabbat badtamīzī nahīṅ kartī na apne hī fāide kī talāsh meṅ rahtī hai. yih jaldī se ġhusse meṅ nahīṅ ā jātī aur dūsroṅ kī ġhaltiyoṅ kā rikārḍ nahīṅ rakhtī."},{"number":6,"verse":"yih nāinsāfī dekh kar ḳhush nahīṅ hotī balki sachchāī ke ġhālib āne par hī ḳhushī manātī hai."},{"number":7,"verse":"yih hameshā dūsroṅ kī kamzoriyāṅ bardāsht kartī hai, hameshā etimād kartī hai, hameshā ummīd rakhtī hai, hameshā sābitqadam rahtī hai."},{"number":8,"verse":"muhabbat kabhī ḳhatm nahīṅ hotī. is ke muqābale meṅ nabuwwateṅ ḳhatm ho jāeṅgī, ġhairzabāneṅ jātī raheṅgī, ilm miṭ jāegā."},{"number":9,"verse":"kyūṅki is waqt hamārā ilm nāmukammal hai aur hamārī nabuwwat sab kuchh zāhir nahīṅ kartī."},{"number":10,"verse":"lekin jab wuh kuchh āegā jo kāmil hai to yih adhūrī chīzeṅ jātī raheṅgī."},{"number":11,"verse":"jab maiṅ bachchā thā to bachche kī tarah boltā, bachche kī sī soch rakhtā aur bachche kī sī samajh se kām letā thā. lekin ab maiṅ bāliġh hūṅ, is lie maiṅ ne bachche kā sā andāz chhoṛ diyā hai."},{"number":12,"verse":"is waqt hameṅ āīne meṅ dhundlā sā dikhāī detā hai, lekin us waqt ham rū-ba-rū dekheṅge. ab maiṅ juzwī taur par jāntā hūṅ, lekin us waqt kāmil taur se jān lūṅgā, aise hī jaise allāh ne mujhe pahle se jān liyā hai."},{"number":13,"verse":"ġharz īmān, ummīd aur muhabbat tīnoṅ qāim rahte haiṅ, lekin in meṅ afzal muhabbat hai."}]}