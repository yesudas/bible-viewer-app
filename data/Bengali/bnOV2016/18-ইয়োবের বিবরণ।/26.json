{"bibleAbbr":"bnOV2016","bookName":"ইয়োবের বিবরণ।","bookEnglishName":"Job","chapterNumber":26,"verses":[{"number":1,"verse":"( ইয়োবের শেষ উত্তর।) তখন ইয়োব উত্তর করিয়া কহিলেন,"},{"number":2,"verse":"তুমি বলহীনের কেমন সাহায্য করিলে! দুর্ব্বল বাহুকে কেমন নিস্তার করিলে!"},{"number":3,"verse":"প্রজ্ঞাহীনকে কেমন পরামর্শ দিলে! বুদ্ধিকৌশল কেমন প্রচুররূপে প্রকাশ করিলে!"},{"number":4,"verse":"তুমি কাহার কাছে কথা কহিলে? তোমা হইতে কাহার নিঃশ্বাস নির্গত হইল?"},{"number":5,"verse":"প্রেতগণ কম্পিত হয়, জলরাশির ও তন্নিবাসীদের নীচে।"},{"number":6,"verse":"তাঁহার সম্মুখে পাতাল অনাবৃত, বিনাশ-স্থান অনাচ্ছাদিত।"},{"number":7,"verse":"তিনি শূন্যের উপরে উত্তর কেন্দ্র বিস্তার করিয়াছেন, অবস্তুর উপরে পৃথিবীকে ঝুলাইয়াছেন,"},{"number":8,"verse":"তিনি স্বীয় নিবিড় মেঘে জল বদ্ধ করেন, তথাপি জলধর তাহার ভারে বিদীর্ণ হয় না।"},{"number":9,"verse":"তিনি নিজ সিংহাসনের মুখ আচ্ছাদন করেন, আপন মেঘ দ্বারা তাহা আবৃত করেন।"},{"number":10,"verse":"তিনি জলরাশির উপর চক্ররেখা লিখিয়াছেন, অন্ধকার ও দীপ্তির মধ্যবর্ত্তী সীমা পর্য্যন্ত।"},{"number":11,"verse":"গগনমণ্ডলের স্তম্ভ সকল কম্পিত হয়, তাঁহার ভর্ৎসনায় চমকিয়া উঠে।"},{"number":12,"verse":"তিনি আপন পরাক্রমে সমুদ্রকে উত্তেজিত করেন, আপন বুদ্ধিতে গর্ব্বীকে আঘাত করেন।"},{"number":13,"verse":"তাঁহার শ্বাসে আকাশ পরিষ্কার হয়; তাঁহারই স্তম্ভ পলায়মান নাগকে বিদ্ধ করিয়াছে।"},{"number":14,"verse":"দেখ, এই সকল তাঁহার মার্গের প্রান্ত; তাঁহার বিষয়ে কাকলীমাত্র শুনা যায়; কিন্তু তাঁহার পরাক্রমের গর্জ্জন কে বুঝিতে পারে?"}]}