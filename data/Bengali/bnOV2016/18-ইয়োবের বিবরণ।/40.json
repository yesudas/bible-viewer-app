{"bibleAbbr":"bnOV2016","bookName":"ইয়োবের বিবরণ।","bookEnglishName":"Job","chapterNumber":40,"verses":[{"number":1,"verse":"সদাপ্রভু ইয়োবকে আরও কহিলেন,"},{"number":2,"verse":"দোষগ্রাহী কি সর্ব্বশক্তিমানের সহিত বিবাদ করিবে? ঈশ্বরের সহিত বিতর্ককারী ইহার উত্তর দিউক।"},{"number":3,"verse":"তখন ইয়োব উত্তর করিয়া সদাপ্রভুকে কহিলেন,"},{"number":4,"verse":"দেখ, আমি অকিঞ্চন; তোমাকে কি উত্তর দিব? আমি নিজ মুখে হাত দিই।"},{"number":5,"verse":"আমি এক বার কথা বলিয়াছি, আর উত্তর করিব না; দুই বার বলিয়াছি, পুনর্ব্বার বলিব না।"},{"number":6,"verse":"সদাপ্রভু ঘূর্ণবায়ুর মধ্য হইতে ইয়োবকে আরও কহিলেন,"},{"number":7,"verse":"তুমি এখন বীরের ন্যায় কটিবন্ধন কর; আমি তোমাকে জিজ্ঞাসা করি তুমি বুঝাইয়া দেও।"},{"number":8,"verse":"তুমি কি সত্যই আমার বিচার অগ্রাহ্য করিবে? নিজে ধার্ম্মিক হইবার জন্য আমাকে দোষী করিবে?"},{"number":9,"verse":"তোমার কি ঈশ্বরের তুল্য বাহু আছে? তুমি কি তাঁহার ন্যায় সরবে বজ্রনাদ করিতে পার?"},{"number":10,"verse":"তবে প্রাধান্যে ও মহত্ত্বে বিভূষিত হও, প্রভা ও প্রতাপ পরিধান কর।"},{"number":11,"verse":"তোমার উচ্চণ্ড ক্রোধ ঢালিয়া দেও, প্রত্যেক অহঙ্কারীকে দৃক্পাতমাত্র নত কর;"},{"number":12,"verse":"দৃক্পাতমাত্র প্রত্যেক অহঙ্কারীকে খর্ব্ব কর, দুষ্টদিগকে স্ব স্ব স্থানে দলিত কর;"},{"number":13,"verse":"তাহাদিগকে যুগপৎ ধূলিতে আচ্ছন্ন কর, গুপ্ত স্থানে তাহাদের মুখ বন্ধন কর।"},{"number":14,"verse":"তখন আমিও তোমার এই প্রশংসা করিব, তোমার দক্ষিণ হস্ত তোমাকে তরাইতে পারে।"},{"number":15,"verse":"বহেমোৎকে ( (বা) জলহস্তীকে।) দেখ, আমি তোমার সহিত তাহাকেও নির্ম্মাণ করিয়াছি; সে গোরুর ন্যায় তৃণভোজী।"},{"number":16,"verse":"দেখ, তাহার কটিদেশে তাহার বল, উদরস্থ পেশীতে তাহার সামর্থ্য।"},{"number":17,"verse":"সে এরস বৃক্ষের ন্যায় লাঙ্গুল নাড়ে, তাহার ঊরুদ্বয়ের শিরা সকল যোড়া।"},{"number":18,"verse":"তাহার অস্থি সকল পিত্তলময় নলের তুল্য, তাহার পঞ্জর লৌহের অর্গলবৎ;"},{"number":19,"verse":"ঈশ্বরের কার্য্যের মধ্যে সে অগ্রগণ্য; তাহার নির্ম্মাতা তাহাকে খড়্গ দিয়াছেন।"},{"number":20,"verse":"পর্ব্বতগণ তাহার খাদ্য যোগায়; সমস্ত বন্য পশুও সেই স্থানে ক্রীড়া করে।"},{"number":21,"verse":"সে শয়ন করে পদ্মবনে, নলবনের অন্তরালে, জলাভূমিতে।"},{"number":22,"verse":"পদ্ম গাছ নিজ ছায়ায় তাহাকে আচ্ছন্ন করে, উপত্যকার বাইশি বৃক্ষ তাহার চারি দিকে থাকে।"},{"number":23,"verse":"দেখ, নদী উচ্চণ্ড হইলে সে ভয় করে না, যর্দ্দন ছাপিয়া তাহার মুখে আসিয়া পড়িলেও সে সুস্থির থাকে।"},{"number":24,"verse":"সে সজাগ থাকিলে কে তাহাকে ধরিতে পারে? রজ্জু দিয়া কে তাহার নাসিকা ফুঁড়িতে পারে?"}]}