{"bibleAbbr":"neNRV2012","bookName":"लेवीहरू","bookEnglishName":"Leviticus","chapterNumber":21,"verses":[{"number":1,"verse":"( पूजाहारीहरूका निम्ति विधिविधान) परमप्रभुले मोशालाई भन्‍नुभयो, “हारूनका छोराहरू, पूजाहारीहरूलाई यसो भन्: ‘तिमीहरूका आफन्‍त कोही मर्दा तिमीहरू कसैले मुर्दा छोएर आफूलाई अशुद्ध नपार्नू,"},{"number":2,"verse":"केवल आफ्‍नो साक्‍खै पर्नेहरू, अर्थात् आफ्‍नी आमा, बुबा, छोराछोरी, दाजुभाइ,"},{"number":3,"verse":"अथवा आफ्‍नी साक्‍खै कन्‍या दिदी-बहिनीको निम्‍ति मात्र त्‍यसले आफूलाई अशुद्ध तुल्‍याओस्।"},{"number":4,"verse":"विवाहद्वारा नाता जोड़िएका कसैको निम्‍ति पनि त्‍यसले आफैलाई अशुद्ध गरेर अपवित्र नपार्नू।"},{"number":5,"verse":"“‘पूजाहारीहरूले शोकमा आफ्‍नो कपाल नखौरून्, दाह्रीका कुनाहरू नछाँटून् र आफ्‍नो शरीरमा कुनै चोट नपारून्। ( ; )"},{"number":6,"verse":"आफ्‍ना परमेश्‍वरको निम्‍ति तिनीहरू पवित्र रहून्, अनि आफ्‍ना परमेश्‍वरको नाउँ अपवित्र नगरून्, किनकि तिनीहरूले परमप्रभुको निम्‍ति आगोद्वारा चढ़ाइने बलि, अर्थात् परमेश्‍वरको भोजन चढ़ाउने गर्दछन्। यसकारण तिनीहरू पवित्रै रहून्।"},{"number":7,"verse":"“‘तिनीहरूले कुनै वेश्‍या वा बिग्रेकी स्‍त्री अथवा पतिले त्‍यागेकी स्‍त्रीलाई नल्‍याऊन्, किनभने पूजाहारीहरू आफ्‍ना परमेश्‍वरको निम्‍ति पवित्र छन्।"},{"number":8,"verse":"तिमीहरूले पूजाहारीहरूलाई पवित्र मान, किनकि तिनीहरूले आफ्‍ना परमेश्‍वरको भोजन चढ़ाउने गर्दछन्। तिनीहरू तिमीहरूका निम्‍ति पवित्र होऊन्, किनकि तिमीहरूलाई पवित्र बनाउने म, परमप्रभु, पवित्र छु।"},{"number":9,"verse":"“‘कुनै पूजाहारीकी छोरीले वेश्‍या काम गरेर आफूलाई अशुद्ध गरी भने, त्‍यसले आफ्‍ना बुबाको अपमान गर्छे। त्‍यो आगोमा जलाइओस्।"},{"number":10,"verse":"“‘जो आफ्‍ना दाजुभाइमा प्रधान पूजाहारी भएको छ, र जसको शिरमा अभिषेकको तेल खन्‍याइसकेको छ, अनि जो पूजाहारी पदको वस्‍त्र लगाउनलाई अलग गरिएको छ, त्‍यसले आफ्‍नो शिरको कपाल शोकमा नफुकाओस्, अनि आफ्‍नो लुगा नच्‍यातोस्।"},{"number":11,"verse":"कुनै लाश भएको ठाउँ गएर त्‍यसले आफैलाई अशुद्ध नपारोस्— चाहे त्‍यो आफ्‍नै बुबा वा आमाको लाश होस्।"},{"number":12,"verse":"त्‍यो पवित्रस्‍थानबाट बाहिर ननिस्‍किओस्, र त्‍यसले आफ्‍ना परमेश्‍वरको पवित्रस्‍थान अपवित्र नपारोस्, किनभने परमेश्‍वरका अभिषेकको तेलले त्‍यसलाई चोख्‍याएको छ। म परमप्रभु हुँ।"},{"number":13,"verse":"“‘त्‍यसले कन्‍ये-केटीलाई विवाह गरोस्।"},{"number":14,"verse":"त्‍यसले विधवा, विवाहविच्‍छेद भएकी स्‍त्री, बिग्रेकी स्‍त्री वा वेश्‍यालाई नल्‍याओस्, तर आफ्‍नो कुलकै कन्‍ये-केटीलाई त्‍यसले विवाह गरोस्,"},{"number":15,"verse":"र त्‍यसले आफ्‍ना मानिसहरूका बीचमा आफ्‍नो वंशलाई अशुद्ध नतुल्‍याओस्। त्‍यसलाई पवित्र तुल्‍याउने परमप्रभु म नै हुँ’।”"},{"number":16,"verse":"परमप्रभुले मोशालाई भन्‍नुभयो,"},{"number":17,"verse":"“हारूनलाई भन्: ‘तेरो कुलका सबै पुस्‍तामा खोट हुने जोसुकै होस्, आफ्‍ना परमेश्‍वरको भोजन चढ़ाउनलाई त्‍यो नजिक नआओस्।"},{"number":18,"verse":"खोट भएको जुनसुकै मानिस होस्, अन्‍धा वा लङ्गड़ा, रूप वा अङ्ग बिग्रेको,"},{"number":19,"verse":"खुट्टा कि हात बाङ्गिएको,"},{"number":20,"verse":"कुप्रे, बाउन्‍ने, आँखाको रोग भएको, पाकेको घाउ भएको, अण्‍डमा चोट लागेको कोही पनि नजिक नआओस्।"},{"number":21,"verse":"हारून पूजाहारीका वंशमध्‍येको खोट भएको कोही पनि परमप्रभुको निम्‍ति अग्‍नि-होम चढ़ाउनलाई नजिक नआओस्। त्‍यसमा खोट छ। त्‍यो आफ्‍ना परमेश्‍वरको भोजन चढ़ाउनलाई नजिक आउनुहुँदैन।"},{"number":22,"verse":"आफ्‍ना परमेश्‍वरको पवित्र र महापवित्र भोजन त्‍यसले खान सक्‍छ।"},{"number":23,"verse":"तर त्‍यसमा खोट भएकोले त्‍यसले पर्दा र वेदीको नजिक आएर मेरो पवित्रस्‍थान अपवित्र नपारोस्। तिनीहरूलाई पवित्र पार्ने परमप्रभु म नै हुँ’।”"},{"number":24,"verse":"तब मोशाले हारून, उनका छोराहरू र सारा इस्राएलीहरूलाई यी कुरा सुनाए।"}]}