{"bibleAbbr":"neNRV2012","bookName":"एज्रा","bookEnglishName":"Ezra","chapterNumber":5,"verses":[{"number":1,"verse":"( दारालाई तत्तनैको पत्र) हाग्‍गै अगमवक्ता र इद्दोको वंशका जकरिया अगमवक्ताले यहूदा र यरूशलेममा भएका यहूदीहरूलाई तिनीहरूमाथि प्रभुत्‍व गर्नुहुने इस्राएलका परमेश्‍वरको नाउँमा अगमवाणी बोले।"},{"number":2,"verse":"तब शालतिएलका छोरा यरुबाबेल र योसादाकका छोरा येशूअले यरूशलेममा परमेश्‍वरका भवनको पुनर्निर्माण गर्न थाले। र परमेश्‍वरका अगमवक्ताहरूले पनि तिनीहरूका साथ दिएर तिनीहरूलाई सघाए। ( ; )"},{"number":3,"verse":"यूफ्रेटिस पारिको प्रान्‍तका राज्‍यपाल तत्तनै, शत्तर-बोज्‍नै र उनीहरूका सहयोगीहरूले तुरुन्‍तै तिनीहरूकहाँ आएर सोधे, “यस मन्‍दिरको पुनर्निर्माण र पुनर्स्‍थापना गर्न तिमीहरूलाई कसले अधिकार दियो?”"},{"number":4,"verse":"उनीहरूले तिनीहरूसँग त्‍यस निर्माणको लागि काममा लाग्‍ने मानिसहरूका नाउँ पनि मागे।"},{"number":5,"verse":"तर यहूदी धर्म-गुरुहरूमाथि परमेश्‍वरको निगाह भएकोले दारा राजाकहाँ खबर पुगेर त्‍यसको जवाफमा राजकीय-पत्र नपाउञ्‍जेल काम गरिरहनबाट तिनीहरूलाई कसैले रोक्‍न सकेन।"},{"number":6,"verse":"दारा राजालाई यूफ्रेटिस पारिको प्रान्‍तका राज्‍यपाल तत्तनै, शत्तर-बोज्‍नै र उनीहरूका सहयोगीहरू, अर्थात् यूफ्रेटिस पारिका अधिकारीहरूले पठाएको चिट्ठी यही हो।"},{"number":7,"verse":"उनीहरूले पठाएका चिट्ठीको लिखित विवरण यस प्रकार छ: दारा राजालाई हार्दिक अभिवादन।"},{"number":8,"verse":"महाराजाकहाँ यो कुरा जाहेर होस् कि हामी यहूदाको प्रान्‍त, महान् परमेश्‍वरको मन्‍दिर भएको स्‍थानमा गएका थियौं। त्‍यहाँ मानिसहरूले ठूला-ठूला ढुङ्गाहरूले त्‍यो निर्माण गरिरहेका र पर्खालमा काठहरू राख्‍ने काम गरिरहेका रहेछन्। सो काम तिनीहरूले प्रयत्‍नशील भई जारी राखेका र धर्म-गुरुहरूको निर्देशनमा निकै प्रगति भइरहेको हामीले देख्‍यौं।"},{"number":9,"verse":"“‘यस भवनको पुनर्निर्माण र पुनर्स्‍थापन गर्न तिमीहरूलाई कसले अधिकार दियो? भनी हामीले तिनीहरूलाई सोध्‍यौं।"},{"number":10,"verse":"अनि हजूरलाई सूचना दिन तिनीहरूका अगुवाहरूका नाउँको सूची तयार गर्न हामीले तिनीहरूका नाउँ पनि माग्‍यौं।"},{"number":11,"verse":"तिनीहरूले यस्‍तो जवाफ दिए: हामी त स्‍वर्ग र पृथ्‍वीका परमेश्‍वरका सेवक हौं। धेरै वर्षअघि बनाएको मन्‍दिरको हामीले पुनर्निर्माण गरिरहेका छौं। इस्राएलका एउटा महान् राजाले यो बनाएर सिद्ध्याएका थिए।"},{"number":12,"verse":"तर हाम्रा पुर्खाहरूले स्‍वर्गका परमेश्‍वरलाई रीस उठाएका हुनाले उहाँले तिनीहरूलाई बेबिलोनका कल्‍दी राजा नबूकदनेसरको हातमा सुम्‍पिदिनुभयो। उनले यस मन्‍दिरलाई भत्‍काएर मानिसहरूलाई कैद गरी बेबिलोनमा लगे। ( ; ; )"},{"number":13,"verse":"“‘तर बेबिलोनका राजा कोरेसले आफ्‍नो शासनको पहिलो वर्षमा परमेश्‍वरको यस भवनको पुनर्निर्माण गरिओस् भन्‍ने एउटा आज्ञा-पत्र जाहेर गरे। ( )"},{"number":14,"verse":"त्‍यसबाहेक परमेश्‍वरको भवनमा सुन र चाँदीका भाँड़ाहरू थिए। तीचाहिँ नबूकदनेसरले यरूशलेमको मन्‍दिरबाट लगेर बेबिलोनको मन्‍दिरमा राखेका थिए। “‘ती यिनै कोरेस राजाले बेबिलोनको मन्‍दिरबाट निकालेर राज्‍यपाल नियुक्त गरिएका शेशबस्‍सर नाउँका एक जना मानिसलाई दिएर भने,"},{"number":15,"verse":"“यी भाँड़ाहरू लगेर यरूशलेमको मन्‍दिरमा फेरि राख। अनि परमेश्‍वरको भवन त्‍यसको उहिलेकै स्‍थानमा पुनर्निर्माण गरिओस्।”"},{"number":16,"verse":"तब यिनै शेशबस्‍सरले आएर यरूशलेममा परमेश्‍वरका भवनको जग बसाले। त्‍यस बेलादेखि अहिलेसम्‍म त्‍यसको पुनर्निर्माण भइरहेछ, तर त्‍यो काम अझसम्‍म सिद्धिएको छैन’।"},{"number":17,"verse":"“यसकारण, अब हजूर महाराजाको इच्‍छा भए बेबिलोनको राजकीय अभिलेखालयमा खोजतलाश गर्ने हुकुम दिइबक्‍सिओस्, यो खोज्‍नलाई कि यरूशलेममा परमेश्‍वरका भवनको पुनर्निर्माणको निम्‍ति राजा कोरेसले आज्ञा-पत्र निकाल्‍नुभएको रहेछ कि रहेनछ। तब यस विषयमा महाराजाले हामीलाई आफ्‍नो इच्‍छा जनाइबक्‍सिओस्।”"}]}