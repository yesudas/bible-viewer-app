{"bibleAbbr":"neNRV2012","bookName":"प्रेरित","bookEnglishName":"Acts of the Apostles","chapterNumber":25,"verses":[{"number":1,"verse":"( फेस्तसको सामुन्‍ने पावलको मुद्दा) फेस्‍तस आफ्‍नो प्रान्‍तमा आएका तीन दिनपछि कैसरियाबाट यरूशलेम गए।"},{"number":2,"verse":"मुख्‍य पूजाहारीहरू र यहूदीहरूका प्रमुख मानिसहरूले पावलको विरुद्धमा अभियोग लाए,"},{"number":3,"verse":"र तिनलाई बाटैमा मार्ने षड्यन्‍त्र रचेर पावललाई यरूशलेममा झिकाइदिने कृपा होस् भन्‍ने बिन्‍ती गरे।"},{"number":4,"verse":"तर फेस्‍तसले पावल कैसरियामै थुनामा राखिएको, र आफू पनि चाँड़ै जाने इच्‍छा भएको कुरा व्‍यक्त गरे।"},{"number":5,"verse":"उनले भने, “यसकारण तिमीहरूमध्‍येका नेताहरू त्‍यहाँ मेरो साथ जाऊन्, र त्‍यस मानिसमा केही खराबी छ भने त्‍यसलाई अभियोग लगाऊन्।”"},{"number":6,"verse":"तिनीहरूका बीचमा उनी आठ-दश दिनभन्‍दा बढ़ी नबसी कैसरिया फर्के, र त्‍यसकै भोलिपल्‍ट न्‍याय-आसनमा बसेर उनले पावललाई ल्‍याउने हुकुम गरे।"},{"number":7,"verse":"तिनी आएपछि यरूशलेमबाट आएका यहूदीहरू तिनको वरिपरि उभिए, र पावलको विरुद्धमा अनेक गम्‍भीर अभियोग लगाए, जसको तिनीहरूले प्रमाण दिन सकेनन्।"},{"number":8,"verse":"पावलले आफ्‍नो पक्षमा बोल्‍दै भने, “मैले यहूदीहरूको व्‍यवस्‍थाको विरुद्धमा, मन्‍दिरको विरुद्धमा, र कैसरको विरुद्धमा केही अपराध गरेको छैनँ।”"},{"number":9,"verse":"तर फेस्‍तसले यहूदीहरूलाई खुशी तुल्‍याउनका निम्‍ति पावललाई भने, “के तिमी यरूशलेममा गएर त्‍यहाँ मेरो सामुन्‍ने यी कुराका विषयमा इन्‍साफ गरिओस् भन्‍ने इच्‍छा गर्छौ?”"},{"number":10,"verse":"तर पावलले भने, “म कैसरको न्‍याय-आसनको सामुन्‍ने खड़ा भइरहेछु, जहाँ मेरो इन्‍साफ हुनुपर्छ। यहूदीहरूलाई मैले कुनै खराबी गरेको छैनँ, सो हजूरमा राम्रै जाहेर छ।"},{"number":11,"verse":"यदि म अपराधी हुँ, र मैले ज्‍यानसजाय पाउने योग्‍यको काम गरेको छु भने मर्नलाई म इन्‍कार गर्दिनँ। तर यदि यिनीहरूले मलाई लगाएका अभियोगमा केही तथ्‍य छैन भने मलाई यिनीहरूका हातमा कसैले सुम्‍पन सक्‍दैन। म कैसरकहाँ अपिल गर्दछु।”"},{"number":12,"verse":"तब फेस्‍तसले सल्‍लाहकारहरूसँग परामर्श गरेर भने, “तिमीले कैसरकहाँ अपिल गर्‍यौ, तिमी कैसरकहाँ नै जानेछौ।”"},{"number":13,"verse":"( राजा अग्रिपाससँग फेस्‍तसको परामर्श) केही दिन बितेपछि फेस्‍तसलाई अभिवादन गर्न राजा अग्रिपास र बरनिकी कैसरियामा आइपुगे।"},{"number":14,"verse":"तिनीहरू त्‍यहाँ निकै दिन बसेपछि फेस्‍तसले पावलको मुद्दा राजाको सामुन्‍ने यसो भन्‍दै पेश गरे, “फेलिक्‍सले राखेर गएको एक जना बन्‍दी यहाँ छ,"},{"number":15,"verse":"जसको बारेमा, म यरूशलेममा छँदा, मुख्‍य पूजाहारीहरू र यहूदीहरूका धर्म-गुरुहरूले त्‍यसको विरुद्धमा अभियोग लाएर त्‍यसलाई दण्‍ड दिनुपर्छ भनी अनुरोध गरेका थिए।"},{"number":16,"verse":"“अभियुक्तले अभियोक्ताहरूसँग मुखामुख नभई, र आफ्‍नो विरुद्धमा लाएको अभियोगको विषयमा बोल्‍ने मौका नपाईकन कुनै मानिसलाई त्‍यसै दण्‍डाज्ञा दिने रोमीहरूको प्रथा छैन भनी मैले तिनीहरूलाई जवाफ दिएँ।"},{"number":17,"verse":"जब तिनीहरू जम्‍मा भएर यहाँ आए, मैले ढिलो नगरिकन भोलिपल्‍टै न्‍याय-आसनमा बसेर तिनलाई हाजिर गराउने हुकुम गरें।"},{"number":18,"verse":"जब अभियोक्ताहरू खड़ा भए मैले ठानेझैँ तिनको मुद्दामा कुनै खराब कुराहरूको अभियोग तिनीहरूले ल्‍याउन सकेनन्।"},{"number":19,"verse":"तर तिनीहरूको मतभेदचाहिँ तिनीहरूकै धर्मको विषयमा र मरिसकेका येशूको विषयमा रहेछ, जसलाई पावलले चाहिँ अझै जीवित छ भनी दाबी गर्दथियो।"},{"number":20,"verse":"यसैले यस कुराको जाँच पड़ताल गर्ने विषयमा म अलमल्‍ल परेको हुँदा यसको बारे छलफल गर्न यरूशलेममा जान त्‍यसको इच्‍छा छ कि भनेर त्‍यसलाई मैले सोधें।"},{"number":21,"verse":"तर पावलले सम्राट्को फैसला नभएसम्‍म हिरासतमै राख्‍नू भनी अपिल गरेको हुनाले त्‍यसलाई कैसरकहाँ नपठाउञ्‍जेल पहरामा राख्‍ने हुकुम दिएँ।”"},{"number":22,"verse":"तब अग्रिपासले फेस्‍तसलाई भने, “यस मानिसको कुरा म आफैले पनि सुन्‍न पाए हुन्‍थ्‍यो।” अनि उनले भने, “भोलि तपाईंले सुन्‍नुहोला।”"},{"number":23,"verse":"( पावल अग्रिपासको सामुन्‍ने) भोलिपल्‍ट अग्रिपास र बरनिकी बड़ो रवाफसँग सेनापतिहरू र सहरका प्रमुख मानिसहरूका साथ सभाभवनमा पसे। अनि फेस्‍तसको हुकुम पाएर पावल हाजिर गराइए।"},{"number":24,"verse":"फेस्‍तसले भने, “राजा अग्रिपास र हामीसँग यहाँ भएका सबै उपस्‍थित सज्‍जन हो, तपाईंहरूले यस मानिसलाई देख्‍नुहुन्‍छ, जसको विषयमा सारा यहूदीहरूले ‘यो मानिस अब उप्रान्‍त जिउने योग्‍यको छैन’ भनी यरूशलेममा र यहाँ पनि मसँग बिन्‍ती गरेका थिए।"},{"number":25,"verse":"तर ज्‍यानसजाय पाउनुपर्ने यसले केही गरेको मैले नभेट्टाएकोले र यो आफैले पनि सम्राट्कहाँ अपिल गरेको हुनाले मैले यसलाई पठाउने निश्‍चय गरें।"},{"number":26,"verse":"यसको विषयमा मैले मेरा सम्राट्लाई लेख्‍ने विशेष कुरा केही छैन। यसकारण मैले यसलाई तपाईंहरूका सामुन्‍ने, र खास गरेर, हे राजा अग्रिपास, तपाईंको सामुन्‍ने ल्‍याएको छु, र हामीले यसको जाँच गरेपछि शायद मैले केही लेख्‍ने कुरा पाउनेछु।"},{"number":27,"verse":"किनभने कैदीको विरुद्धमा कुनै अभियोग नबताईकन त्‍यसलाई पठाउन मलाई मनासिब लाग्‍दैन।”"}]}