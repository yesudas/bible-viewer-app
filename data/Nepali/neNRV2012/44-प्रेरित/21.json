{"bibleAbbr":"neNRV2012","bookName":"प्रेरित","bookEnglishName":"Acts of the Apostles","chapterNumber":21,"verses":[{"number":1,"verse":"( यरूशलेमको यात्रा) उनीहरूसँग बिदा भई हामी जहाजमा चढ़ेर सीधै कोसमा आयौं, र भोलिपल्‍ट रोडसमा र त्‍यहाँबाट पटारामा आइपुग्‍यौं।"},{"number":2,"verse":"अनि फोनिकेमा जाने एउटा जहाज भेट्टाएर हामी त्‍यसैमा चढ़ेर गयौं।"},{"number":3,"verse":"जब साइप्रस देखा पर्‍यो, तब हामी त्‍यसलाई देब्रेतिर पारी सिरियातर्फ लागेर टुरोसमा उत्र्यौं। किनभने जहाजका मालसामान त्‍यहाँ उतार्नुपरेको थियो।"},{"number":4,"verse":"चेलाहरूलाई खोजी फेला पारेर तिनीहरूसँग हामी सात दिन त्‍यहाँ बस्‍यौं। पावललाई यरूशलेममा नजानू भनी तिनीहरूले पवित्र आत्‍माद्वारा भने।"},{"number":5,"verse":"त्‍यहाँबाट हाम्रो हिँड्ने बेला भएपछि हामी बिदा भएर आफ्‍नो यात्रामा निक्‍लियौं। आफ्‍ना जहान र बालबच्‍चाहरूसमेत तिनीहरू जम्‍मै हामीलाई सहर बाहिरसम्‍म पुर्‍याउन आए, र हामीले समुद्र किनारमा घुँड़ा टेकी प्रार्थना गर्‍यौं, र एक-अर्कासँग बिदा भयौं।"},{"number":6,"verse":"तब हामी जहाजमा चढ़्यौं, र तिनीहरूचाहिँ आफ्‍ना घर फर्के।"},{"number":7,"verse":"टुरोसबाट समुद्र-यात्रा गरी हामी टोलेमाइसमा आइपुग्‍यौं। त्‍यहाँ भाइहरूलाई अभिवादन गरी तिनीहरूसँग एक दिन बस्‍यौं।"},{"number":8,"verse":"भोलिपल्‍ट हामी बिदा भएर कैसरियामा आयौं, र प्रचारक फिलिपको घरमा पस्‍यौं। तिनी ती सात जनामध्‍ये एक थिए, र हामी तिनीसँग बस्‍यौं। ( ; )"},{"number":9,"verse":"अगमवाणी बोल्‍ने तिनका चार जना अविवाहित छोरीहरू थिए।"},{"number":10,"verse":"हामी त्‍यहाँ केही दिन बस्‍दा यहूदियाबाट अगाबस नाउँका एक जना अगमवक्ता आए। ( )"},{"number":11,"verse":"उनले हामीकहाँ आएर पावलको पटुका लिई आफ्‍नो हात-खुट्टा बाँधे, र भने, “पवित्र आत्‍मा यसो भन्‍नुहुन्‍छ, ‘यो पटुका जुन मानिसको हो, त्‍यसलाई यरूशलेममा यहूदीहरूले यसैगरी बाँध्‍नेछन् र अन्‍यजातिहरूका हातमा सुम्‍पिदिनेछन्’।”"},{"number":12,"verse":"यो कुरा सुनेर, हामी र त्‍यस ठाउँका मानिसहरू मिलेर तिनलाई यरूशलेममा नजानुहोस् भनी बिन्‍ती गर्‍यौं।"},{"number":13,"verse":"तर पावलले जवाफ दिए, “तिमीहरू यसरी रोएर मेरो मनलाई किन छियाछिया पार्छौ? किनकि प्रभु येशूको नाउँको निम्‍ति कैदमा पर्नु मात्र होइन, तर यरूशलेममा मर्न पनि म तयार छु।”"},{"number":14,"verse":"तिनलाई मनाउन नसक्‍दा “प्रभुको इच्‍छा पूरा होस्” भनेर हामी चूप लाग्‍यौं।"},{"number":15,"verse":"ती दिनपछि हामी तयार भयौं, र यरूशलेमतर्फ लाग्‍यौं।"},{"number":16,"verse":"हाम्रा साथमा कैसरियाका कुनै-कुनै चेलाहरू पनि गए, र तिनीहरूले हामीलाई साइप्रसका एक जना पुराना चेला मनासोन भन्‍नेको घरमा ल्‍याए। तिनीकहाँ हामीलाई बस्‍नुपरेको थियो।"},{"number":17,"verse":"( पावल यरूशलेम पुगेका) अनि जब हामी यरूशलेममा आइपुग्‍यौं, तब भाइहरूले हामीलाई खुशीसाथ स्‍वागत गरे।"},{"number":18,"verse":"भोलिपल्‍ट पावल हामीसँग याकूबकहाँ गए। त्‍यहाँ सबै एल्‍डरहरू उपस्‍थित थिए।"},{"number":19,"verse":"तिनीहरूलाई अभिवादन गरेपछि, पावलले तिनको सेवकाइद्वारा अन्‍यजातिहरूका बीचमा परमेश्‍वरले गर्नुभएका काम तिनीहरूलाई एक-एक गरी बयान गरे।"},{"number":20,"verse":"यो सुनेपछि तिनीहरूले परमेश्‍वरको महिमा गरे। तब तिनलाई भने, “हेर्नुहोस् भाइ, यहूदीहरूका बीचमा विश्‍वास गर्नेहरू हजारौँ छन्, र व्‍यवस्‍थाका कुरामा उनीहरू सबै जोशिला छन्।"},{"number":21,"verse":"उनीहरूले तपाईंको बारेमा पनि केही कुरा सुनेका छन्, सो के हो भने, अन्‍यजातिहरूका बीचमा बस्‍ने यहूदीहरूलाई तपाईंले ‘मोशालाई त्‍याग गर्नू र तिनीहरूका बालकहरूलाई खतना नगर्नू र रीतिथिति पालन नगर्नू’ भनेर सिकाउनुभएको छ, अरे।"},{"number":22,"verse":"अब के गर्ने हो? तपाईं आउनुभएको छ भनी उनीहरूले निश्‍चय सुन्‍नेछन्।"},{"number":23,"verse":"यसकारण जे हामी भन्‍दछौं, सो गर्नुहोस्— भाकल गर्नेहरू चार जना हामीसँग छन्। ( )"},{"number":24,"verse":"यिनीहरूलाई लिएर तपाईं पनि यिनीहरूका साथसाथै शुद्ध हुनुहोस्, र यिनीहरूलाई चाहिने खर्च तपाईंले भरिदिनुहोस्, र यिनीहरूले कपाल खौरून्। यसरी तपाईंले व्‍यवस्‍था पालन गर्नुभएको देखेर तपाईंको विषयमा सुनेको कुनै कुरो सत्‍य रहेनछ भनी सबैले थाहा पाउनेछन्।"},{"number":25,"verse":"तर अन्‍यजातिहरू जसले विश्‍वास गरेका छन्, तिनीहरू मूर्तिलाई बलि चढ़ाएका थोक, रगत, गला अँठ्याएर मारेका पशुको मासु र व्‍यभिचारबाट अलग्‍ग रहनुपर्छ भन्‍ने हाम्रो निर्णय जनाएर हामीले पत्र लेखेका छौं।” ( )"},{"number":26,"verse":"तब पावलले ती मानिसहरूलाई लगे, र भोलिपल्‍ट तिनीहरूका साथसाथै आफूलाई पनि शुद्ध गराए, र शुद्धीकरणका दिनहरू कहिले पूरा हुने हो, तथा हरेकको निम्‍ति दिइने भेटीको सूचना दिन तिनी मन्‍दिरभित्र पसे।"},{"number":27,"verse":"( पावलको पक्राउ) जब सातौँ दिन पूरा हुन लागेको थियो, तब एशियाका यहूदीहरूले पावललाई मन्‍दिरमा देखेर सारा भीड़लाई उत्तेजित पारे, र तिनलाई पक्रे।"},{"number":28,"verse":"उनीहरू यसो भन्‍दै कराउन लागे “इस्राएलका मानिस हो, सहायता गर्नुहोस्! मानिसहरूलाई जताततै हाम्रो जाति, हाम्रो व्‍यवस्‍था र यस ठाउँको विरुद्धमा शिक्षा दिई हिँड्ने मान्‍छे यही हो। यति मात्र होइन, यसले ग्रीकहरूलाई पनि मन्‍दिरभित्र ल्‍याएर यस पवित्र ठाउँलाई अशुद्ध पारिदिएको छ।”"},{"number":29,"verse":"किनभने यसको अगाडि उनीहरूले एफिससको त्रोफिमस भन्‍ने एक जनालाई तिनीसँग सहरमा देखेका हुनाले त्‍यसैलाई पावलले मन्‍दिरभित्र ल्‍याएका हुन् भनी उनीहरूले ठाने। ( )"},{"number":30,"verse":"तब जम्‍मै सहरमा हलचल भयो, र मानिसहरू एकसाथ दौड्दैआए। उनीहरूले पावललाई पक्रेर मन्‍दिरबाट बाहिर घिस्‍स्‍याउँदै ल्‍याए, र तुरुन्‍तै ढोकाहरू बन्‍द गरिए।"},{"number":31,"verse":"जब उनीहरूले तिनलाई मार्ने चेष्‍टा गरिरहेका थिए, तब सारा यरूशलेम खलबलिएको छ भन्‍ने कुराको खबर पल्‍टनका सेनापतिकहाँ आइपुग्‍यो।"},{"number":32,"verse":"उनी तुरुन्‍तै सिपाही र कप्‍तानहरू साथमा लिएर उनीहरूकहाँ दौड्दैआए। उनीहरूले सेनापति र सिपाहीहरूलाई देखे, र पावललाई कुट्न छोड़े।"},{"number":33,"verse":"तब ती सेनापति नजिक आएर पावललाई समाते र दुई साङ्लाले तिनलाई बाँध्‍ने हुकुम दिए। यो को हो र यसले के गर्‍यो भनी उनले सोधे।"},{"number":34,"verse":"तर त्‍यस भीड़मध्‍ये कसैले एक कुरा र कसैले अर्को कुरा भनेर कराए, र उनले त्‍यस होहल्‍लाले गर्दा घटना के हो सो थाहा पाउन नसकेकाले पावललाई ब्‍यारेकमा लैजानू भनी आज्ञा दिए।"},{"number":35,"verse":"जब पावल भर्‍याङमा आइपुगे, तब धुइरोको हिंसक उत्तेजनाले गर्दा सिपाहीहरूले तिनलाई उचालेर लगे।"},{"number":36,"verse":"किनभने मानिसहरूको भीड ‘त्‍यसलाई सिद्ध्याइदेऊ’ भनेर कराउँदै पछिपछि लागेको थियो।"},{"number":37,"verse":"( भीड़लाई पावलको सम्‍बोधन) ब्‍यारेकभित्र पुर्‍याउन लाग्‍दा पावलले सेनापतिलाई भने, “हजूर, अनुमति पाए, म केही भन्‍न चाहन्‍छु।” उनले भने, “के तँलाई ग्रीक भाषा आउँछ?"},{"number":38,"verse":"के तँ त्‍यही मिश्री होइनस्, जसले भर्खरै विद्रोह मच्‍चाई चार हजार विद्रोहीहरूलाई जङ्गलमा लगेको थियो?”"},{"number":39,"verse":"तर पावलले जवाफ दिए, “म त किलिकियाको सहर टार्ससको एक यहूदी मानिस हुँ, सानोतिनो सहरको नागरिक होइनँ। बिन्‍ती छ, यी मानिसहरूलाई केही भन्‍ने मलाई मन्‍जूरी दिनुहोस्।”"},{"number":40,"verse":"जब उनले मन्‍जूरी दिए, तब भर्‍याङमा उभिएर पावलले मानिसहरूलाई हातले इशारा गरे। मानिसहरू बिलकुलै शान्‍त भएपछि, तिनले उनीहरूलाई हिब्रू भाषामा यसो भने—"}]}