{"bibleAbbr":"neNRV2012","bookName":"नहेम्‍याह","bookEnglishName":"Nehemiah","chapterNumber":8,"verses":[{"number":1,"verse":"( एज्रा र व्यवस्था) सातौँ महिना लाग्‍दा जब इस्राएलीहरू आ-आफ्‍ना सहरहरूमा स्‍थापित भएका थिए, तब सबै मानिसहरू पानी ढोकाका सामुको चोकमा एउटै मानिसजस्‍तै गरी भेला भए। परमप्रभुले इस्राएललाई आज्ञा गर्नुभएको मोशाका व्‍यवस्‍थाको पुस्‍तक ल्‍याउन तिनीहरूले शास्‍त्री एज्रालाई भने।"},{"number":2,"verse":"यसर्थ सातौँ महिनाको पहिलो दिनमा पूजाहारी एज्राले समुदायको सामुन्‍ने, अर्थात् सुनेका कुरा बुझ्‍न सक्‍ने सबै पुरुष र स्‍त्रीहरूका सामुन्‍ने व्‍यवस्‍थाको पुस्‍तक ल्‍याए।"},{"number":3,"verse":"तिनले त्‍यसबाट पानी ढोकाका सामुको चोकपट्टि फर्केर बिहानदेखि मध्‍यदिनसम्‍म पुरुष, स्‍त्री र बुझ्‍नेहरूको उपस्‍थितिमा पढ़े; र सबै मानिसहरूले व्‍यवस्‍थाको पुस्‍तकबाट पढ़िएको कुरा ध्‍यानसँग सुने।"},{"number":4,"verse":"शास्‍त्री एज्रा त्‍यस्‍तै कामको लागि बनाइएको एउटा काठको मञ्‍चमा उभिए। तिनको दाहिने हातपट्टि तिनको छेउमा मत्तित्‍याह, शेमा, अनायाह, उरियाह, हिल्‍कियाह र मासेयाह खड़ा थिए। तिनको देब्रेपट्टि पदायाह, मीशाएल, मल्‍कियाह, हाशूम, हशबदाना, जकरिया, र मशुल्‍लाम उभिएका थिए।"},{"number":5,"verse":"एज्राले पुस्‍तक खोले। सबै मानिसहरूले तिनलाई देख्‍न सके, किनकि तिनीहरूभन्‍दा तिनी उच्‍चमा खड़ा भएका थिए। जसै तिनले पुस्‍तक खोले, सबै मानिसहरू खड़ा भए।"},{"number":6,"verse":"एज्राले परमप्रभु महान् परमेश्‍वरको प्रशंसा गरे, र सबै मानिसहरूले आ-आफ्‍ना हात उठाएर यसो भनेर जवाफ दिए, “आमेन, आमेन।” त्‍यसपछि तिनीहरूले आ-आफ्‍नो शिर निहुराएर परमप्रभुको सामुन्‍ने नम्रतापूर्वक दण्‍डवत् गरे।"},{"number":7,"verse":"लेवीहरू— येशूअ, बानी, शरेबियाह, यामीन, अक्‍कूब, सब्‍बतै, होदियाह, मासेयाह, कलीता, अजर्याह, योजाबाद, हानान, पलयाहले चाहिँ मानिसहरूलाई आ-आफ्‍नो ठाउँमा उभिएकै बेला व्‍यवस्‍था बुझाइदिए।"},{"number":8,"verse":"तिनीहरूले परमेश्‍वरका व्‍यवस्‍थाको पुस्‍तक राम्ररी पढ़ेर त्‍यसको अर्थ मानिसहरूले बुझ्‍न सक्‍ने गरी बुझाइदिए।"},{"number":9,"verse":"तब राज्‍यपाल नहेम्‍याह, पूजाहारीशास्‍त्री एज्रा र मानिसहरूलाई शिक्षा दिइरहेका लेवीहरूले तिनीहरू सबैलाई भने, “आजको दिन परमप्रभु तिमीहरूका परमेश्‍वरको निम्‍ति पवित्र छ। विलाप नगर, अनि नरोओ।” किनभने व्‍यवस्‍थाका वचनहरू सुनेर तिनीहरू सबै रुँदैथिए।"},{"number":10,"verse":"तब नहेम्‍याहले तिनीहरूलाई भने, “अब तिमीहरू जाओ, स्‍वादिष्‍ट भोजन खाओ, र मीठो पेय पदार्थ पिओ, र आफ्‍नो निम्‍ति जुटाउन नसक्‍नेहरूलाई पनि भाग पठाइदेओ। किनभने आजको दिन हाम्रा परमप्रभुको निम्‍ति पवित्र छ। उदास नहोओ, किनभने परमप्रभुको आनन्‍द नै तिमीहरूको बल हो।”"},{"number":11,"verse":"लेवीहरूले यसो भनेर मानिसहरूलाई शान्‍त गराए, “चूप लाग, किनभने आजको दिन पवित्र छ। उदास नहोओ।”"},{"number":12,"verse":"तब सबै मानिसहरू खानपान गर्न, अरूहरूलाई भाग पठाइदिन र धूमधामसित उत्‍सव मनाउन गए, किनभने तिनीहरूलाई सम्‍झाएको कुरा अब तिनीहरूले बुझे।"},{"number":13,"verse":"महिनाको दोस्रो दिनमा परिवार-परिवारका मुख्‍य-मुख्‍य मानिसहरू, पूजाहारीहरू र लेवीहरूका साथमा व्‍यवस्‍था अध्‍ययन गर्न शास्‍त्री एज्राको सामुन्‍ने भेला भए।"},{"number":14,"verse":"व्‍यवस्‍थामा सातौँ महिनाका चाड़को बेला छाप्रोमा बस्‍नुपर्छ भन्‍ने मोशाद्वारा परमप्रभुले आज्ञा गर्नुभएको कुरा, ( ,; )"},{"number":15,"verse":"र आफ्‍ना सबै सहरहरूभरि र यरूशलेममा तिनीहरूले यही कुराको घोषणा गर्नुपर्छ भन्‍ने कुरा पनि तिनीहरूले भेट्टाए: “डाँड़ाहरूमा गएर भद्राक्ष र जङ्गली भद्राक्ष, मेहदी र खजूरका हाँगा र अरू पातहरू भएका हाँगाहरू छाप्रा बनाउन ल्‍याओ”— जस्‍तै लेखिएको छ।"},{"number":16,"verse":"यसैले मानिसहरू गएर हाँगाहरू ल्‍याए, र हरेकले आ-आफ्‍नो घरको छाना र आँगनमा, र परमेश्‍वरको भवनका चोकहरूमा, र पानी ढोकाका सामुको चोक र एफ्राइमका ढोकाको चोकमा पनि आ-आफ्‍नो निम्‍ति छाप्रो बनाए।"},{"number":17,"verse":"निर्वासबाट आएका सबै समुदायले छाप्रो बनाएर तिनमा बसे। नूनका छोरा यहोशूको पालोदेखि त्‍यस दिनसम्‍म यो उत्‍सव इस्राएलीहरूले यसरी मनाएका थिएनन्। अनि तिनीहरूको आनन्‍द असाध्‍य ठूलो भयो।"},{"number":18,"verse":"पहिलो दिनदेखि पछिल्‍लो दिनसम्‍म दिनहुँ एज्राले परमेश्‍वरका व्‍यवस्‍थाको पुस्‍तक पढ़े। तिनीहरूले सात दिनसम्‍म यो चाड़ मनाए। र आठौँ दिनमा विधिअनुसार पवित्र सभा थियो।"}]}