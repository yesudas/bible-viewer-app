{"bibleAbbr":"neNRV2012","bookName":"२ इतिहास","bookEnglishName":"2 Chronicles","chapterNumber":34,"verses":[{"number":1,"verse":"( योशियाहका सुधारहरू) राजगद्दी आरोहण गर्दा योशियाह आठ वर्षका थिए। तिनले यरूशलेममा एकतीस वर्ष राज्‍य गरे। ( ) ( )"},{"number":2,"verse":"तिनले परमप्रभुको दृष्‍टिमा जे कुरो असल थियो त्‍यही गरे। तिनी दाहिने-देब्रे नलागी आफ्‍ना पुर्खा दाऊदका सबै चालमा हिँड़े।"},{"number":3,"verse":"तिनका राजकालको आठौँ वर्षमा तिनी जवान छँदा तिनले आफ्‍ना पुर्खा दाऊदका परमेश्‍वरलाई खोज्‍न सुरु गरे। अनि बाह्रौँ वर्षमा यहूदा र यरूशलेममा भएका डाँड़ाका थानहरू र अशेरा देवीका खम्‍बाहरू अनि खोपेर बनाएका र ढलौटे मूर्तिहरू हटाउन सुरु गरे।"},{"number":4,"verse":"बाल देवताहरूका वेदीहरू तिनले भत्‍काउन लाए, र तिनीहरूका माथि भएका धूप-वेदीहरू टुक्रै-टुक्रा पारे। तिनले अशेरा देवीका खम्‍बाहरू र अरू सबै मूर्ति र प्रतिमाहरू टुक्रै-टुक्रा पारेर धूलोपीठो बनाए, र तिनलाई बलिदान चढ़ाउने मानिसहरूका चिहानहरूमा ती छरिदिए। ( ; )"},{"number":5,"verse":"तिनले तिनका पूजाहारीहरूका हड्डी पनि तिनीहरूकै वेदीहरूमा जलाइदिए, र यसरी तिनले यहूदा र यरूशलेमलाई शुद्ध पारे। ( )"},{"number":6,"verse":"तिनले मनश्‍शे, एफ्राइम, शिमियोन र नप्‍तालीसम्‍मका सहरहरू र तिनका वरिपरिका भग्‍नावशेषमा भेट्टाएका तिनीहरूका वेदीहरू र अशेरा देवीका खम्‍बाहरू भत्‍काइदिए।"},{"number":7,"verse":"अनि ढालेर बनाएका मूर्तिहरूलाई तिनले धूलोपीठो पारिदिए। इस्राएलको देशभरि नै भएका धूप-वेदीहरूलाई तिनले नाश गरे। त्‍यसपछि तिनी यरूशलेममा फर्के।"},{"number":8,"verse":"योशियाहका राजकालको अठारौँ वर्षमा देश र मन्‍दिरलाई शुद्ध पार्नलाई तिनले असल्‍याहका छोरा शापान, सहरका शासक मासेयाह र राज्‍यका लेखापाल योआहाजका छोरा योआलाई परमप्रभु तिनका परमेश्‍वरको मन्‍दिर मरम्‍मत गर्न पठाए। ( )"},{"number":9,"verse":"तिनीहरू प्रधान पूजाहारी हिल्‍कियाहकहाँ गएर तिनलाई परमप्रभुको मन्‍दिरमा ल्‍याएका रुपियाँपैसा दिए, अर्थात् ती पैसा जो द्वारपालको काम गर्ने लेवीहरूले मनश्‍शे, एफ्राइम र इस्राएलका बाँकी रहेका सबै मानिसहरू अनि यहूदा, बेन्‍यामीन र यरूशलेमका सबै बासिन्‍दाहरूबाट पनि जम्‍मा गरेका थिए।"},{"number":10,"verse":"तिनले त्‍यो पैसा परमप्रभुको मन्‍दिरमा काम गर्नेहरूका मुख्‍य कर्मचारीहरूका हातमा दिए, र मन्‍दिरमा काम गर्ने मानिसहरूले त्‍यो पैसा मन्‍दिरको मरम्‍मत र त्‍यसलाई सुदृढ़ पार्न प्रयोग गरे।"},{"number":11,"verse":"तिनीहरूले त्‍यस पैसाबाट यहूदाका राजाहरूले नष्‍ट हुन छोड़िदिएका भवनहरू मरम्‍मत गर्न काटेका ढुङ्गा अनि दलिन र सत्तरीका काठहरू किन्‍न पनि सिकर्मी र डकर्मीहरूलाई दिए।"},{"number":12,"verse":"यी मानिसहरूले ईमानदारीसाथ काम गरे। तिनीहरूले मरारी वंशका लेवीहरू यहत र ओबदिया, अनि कहातको वंशका जकरिया र मशुल्‍लामको रेखदेखमा काम गरे। यिनीहरूको अधीनमा मजदूरहरू पनि थिए।"},{"number":13,"verse":"अनि सबै किसिमका काम गर्ने मानिसहरूको हेर-विचार पनि यिनीहरूले नै गर्थे। सबै लेवीहरूचाहिँ सङ्गीतमा निपुण थिए। तिनीहरूमध्‍ये कोही सचिव, कोही शास्‍त्री र कोही द्वारपालहरू थिए।"},{"number":14,"verse":"( व्‍यवस्‍थाको पुस्‍तक भेट्टाइएको) तिनीहरूले परमप्रभुको मन्‍दिरमा ल्‍याएका रुपियाँपैसा निकाल्‍दा पूजाहारी हिल्‍कियाहले मोशाद्वारा दिएको परमप्रभुका व्‍यवस्‍थाको पुस्‍तक भेट्टाए।"},{"number":15,"verse":"तब सचिव शापानलाई हिल्‍कियाहले यसो भने, “मैले परमप्रभुको मन्‍दिरमा व्‍यवस्‍थाको पुस्‍तक भेट्टाएको छु।” हिल्‍कियाहले त्‍यो पुस्‍तक शापानलाई दिए।"},{"number":16,"verse":"शापानले त्‍यो राजाकहाँ ल्‍याएर भने, “हजूरले दिनुभएका सबै काम हजूरका अधिकारीहरूले गरिरहेका छन्।"},{"number":17,"verse":"तिनीहरूले परमप्रभुको मन्‍दिरमा भएको रुपियाँपैसा लिएर मुख्‍य कर्मचारी र कामदारहरूलाई दिएका छन्।”"},{"number":18,"verse":"पूजाहारी हिल्‍कियाहले तिनलाई एउटा पुस्‍तक दिएका कुरा पनि सचिव शापानले राजालाई बताइदिए। तिनले त्‍यो पुस्‍तक राजाको सामुन्‍ने पढ़ेर सुनाए।"},{"number":19,"verse":"राजाले व्‍यवस्‍थाको पुस्‍तकमा लेखिएका कुरा सुनेपछि आफ्‍ना लुगा च्‍याते।"},{"number":20,"verse":"तिनले हिल्‍कियाह, शापानका छोरा अहीकाम, मीकाका छोरा अब्‍दोन, ( अथवा मीकाका छोरा अक्‍बेर) सचिव शापान र राजाका टहलुवा असायाहलाई राजा आफ्‍नै निम्‍ति र इस्राएल र यहूदामा अझै बाँकी रहेकाहरूका निम्‍ति त्‍यस पुस्‍तकमा लेखिएका कुराको विषयमा परमप्रभुसित सोधपूछ गर्न भनी हुकुम गरे।"},{"number":21,"verse":"तिनले भने, “हाम्रा पुर्खाहरूले परमप्रभुको वचन पालन नगरेका र यस पुस्‍तकमा लेखिएका सबै कुरा नमानेका हुनाले हामीमाथि परमप्रभुको ठूलो क्रोध खनिएको छ।”"},{"number":22,"verse":"हिल्‍कियाह र राजाले हुकुम गरेका मानिसहरू राजमहलको लुगाफाटो हेरचाह गर्ने हसराका ( अथवा हरहसका) नाति तोखतका ( अथवा तिक्भाका) छोरा शल्‍लूमकी पत्‍नी अगमवादिनी हुल्‍दाकहाँ सोधपूछ गर्नलाई गए। तिनी यरूशलेमको दोस्रो टोलमा बस्‍थिन्।"},{"number":23,"verse":"तिनले तिनीहरूलाई भनिन्, “परमप्रभु इस्राएलका परमेश्‍वर यही भन्‍नुहुन्‍छ: तिमीहरूलाई मकहाँ पठाउने मानिसलाई भन,"},{"number":24,"verse":"‘परमप्रभु यसो भन्‍नुहुन्‍छ: यहूदाका राजाको सामुन्‍ने पढ़ेको पुस्‍तकमा लेखिएका सबै सरापहरू पूरा गर्न म यस स्‍थान र त्‍यसका मानिसहरूमाथि सर्वनाश ल्‍याउनेछु।"},{"number":25,"verse":"तिनीहरूले मलाई त्‍यागेका छन्, र अरू देवताहरूलाई धूप बालेका छन्, र तिनीहरूका आफ्‍नै हातले बनाएका कुराहरूद्वारा मलाई रीस उठाएका छन्। यसैकारण मेरो क्रोध यस ठाउँमाथि खन्‍याइनेछ, र त्‍यो शान्‍त हुनेछैन’।"},{"number":26,"verse":"परमप्रभुलाई सोधपूछ गर्न तिमीहरूलाई पठाउने यहूदाका राजालाई यही कुरा भनिदेओ, ‘तपाईंले सुन्‍नुभएको वचनको विषयमा परमप्रभु इस्राएलका परमेश्‍वर यही भन्‍नुहुन्‍छ:"},{"number":27,"verse":"तेरो हृदय जवाफ दिनलाई उत्‍सुक भएकोले, र मैले यो देश र यसका मानिसहरूका विषयमा भनेका कुरा सुनेर परमेश्‍वरको सामुन्‍ने तँ विनम्र भएकोले, र मेरो सामु तँ विनम्र भई तैंले आफ्‍नो पोशाक च्‍यातेर मेरो उपस्‍थितिमा विलाप गरेको हुनाले, तँलाई मैले सुनेको छु, परमप्रभु भन्‍नुहुन्‍छ।"},{"number":28,"verse":"यसैकारण म तँलाई तेरा पित्रहरूसँगै जम्‍मा गर्नेछु, र तँ शान्‍तिसित गाड़िनेछस्। यस ठाउँ र यसका बासिन्‍दाहरूमाथि मैले ल्‍याउने सबै सर्वनाश तेरा आँखाले देख्‍नेछैनन्’।” तब तिनीहरूले राजाकहाँ यो जवाफ ल्‍याए।"},{"number":29,"verse":"त्‍यसपछि राजाले यहूदा र यरूशलेमका सबै धर्म-गुरुहरूलाई भेला हुन भनी बोलाइपठाए। ( )"},{"number":30,"verse":"तिनले आफूसँग यहूदाका मानिसहरू, यरूशलेमका बासिन्‍दाहरू, पूजाहारी र लेवीहरू, साना-ठूला जम्‍मै मानिसहरूसँग तिनी परमप्रभुको मन्‍दिरमा उक्‍लेर गए। परमप्रभुको मन्‍दिरमा फेला परेको करारको पुस्‍तकका सबै वचन तिनीहरूले सुन्‍ने गरी तिनले पढ़े।"},{"number":31,"verse":"तब खम्‍बाको छेउमा उभिएर परमेश्‍वरलाई पछ्याउन र उहाँका आज्ञा, विधि र उर्दीहरू आफ्‍नो सारा हृदय र प्राणले पालन गर्न, र यस पुस्‍तकमा लेखिएका करारका वचनहरू पूरा गर्न परमप्रभुको सामुन्‍ने राजाले करारलाई पुनर्स्‍थापना गरे।"},{"number":32,"verse":"त्‍यसपछि यरूशलेम र बेन्‍यामीनमा उपस्‍थित भएका सबैलाई त्‍यो करार पूरा गर्न तिनले शपथ खान लाए। यरूशलेमका बासिन्‍दाहरूले परमेश्‍वर, तिनीहरूका पुर्खाहरूका परमेश्‍वरको करारअनुसार यो गरे।"},{"number":33,"verse":"योशियाहले इस्राएलीहरूका सारा इलाकाहरूबाट सबै घृणित मूर्तिहरू हटाइदिए, र इस्राएलमा बस्‍ने सबैलाई परमप्रभु आफ्‍ना परमेश्‍वरको सेवा गर्न लगाए। तिनी बाँचुञ्‍जेल परमप्रभु तिनीहरूका पुर्खाहरूका परमेश्‍वरको भक्ति गर्नदेखि तिनीहरू तर्केनन्।"}]}