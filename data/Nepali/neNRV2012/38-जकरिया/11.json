{"bibleAbbr":"neNRV2012","bookName":"जकरिया","bookEnglishName":"Zechariah","chapterNumber":11,"verses":[{"number":1,"verse":"( इस्राएलका दुष्‍ट गोठालाहरू) ए लेबनान, तेरा ढोकाहरू खोल्, ताकि आगोले तेरा देवदारुहरूलाई भस्‍म पारोस्।"},{"number":2,"verse":"ए सल्‍लोको रूख, विलाप गर्, किनकि देवदारु ढलेको छ, र अल्‍गा र सुन्‍दर रूखहरू नष्‍ट भएका छन्। ए बाशानका फलाँटका रूखहरू हो, विलाप गर, किनभने घनघोर जङ्गल फाँड़िएको छ।"},{"number":3,"verse":"गोठालाहरूको विलाप सुन। तिनीहरूको सुन्‍दर खर्क नष्‍ट पारियो। सिंहको गर्जन सुन। यर्दनको हरियो घारी नष्‍ट भएको छ।"},{"number":4,"verse":"( दुई गोठाला) परमप्रभु मेरा परमेश्‍वर यसो भन्‍नुहुन्‍छ, “काटिने भेड़ाबाख्राहरूलाई चरा।"},{"number":5,"verse":"ती किन्‍नेहरूले तिनलाई काटेर मार्छन्, र सजाय नपाई जान्‍छन्। तिनलाई बेच्‍नेहरू भन्‍दछन्, ‘परमप्रभुलाई प्रशंसा होस्, किनकि म धनी भएँ’। तिनीहरूका आफ्‍नै गोठालाहरूले तिनलाई छोड्दैनन्।"},{"number":6,"verse":"किनभने देशका मानिसहरूलाई म टिठ्याउनेछैनँ,” परमप्रभु भन्‍नुहुन्‍छ। “म हरेकलाई त्‍यसकै छिमेकीको हातमा र त्‍यसकै राजाको हातमा सुम्‍पिदिनेछु। उनीहरूले देशलाई अत्‍याचार गर्नेछन्, र उनीहरूका हातदेखि म तिनीहरूलाई छुटाउनेछैनँ।”"},{"number":7,"verse":"यसैले काटिनलाई राखिएका भेड़ाबाख्राहरूको बगाललाई मैले चराएँ, विशेष गरी बगालका थिचोमिचोमा परेकाहरूलाई। अनि मैले आफ्‍नो निम्‍ति दुई वटा लौरा लिएँ— एउटाको नाउँ मैले ‘अनुग्रह’ राखें, र अर्कोको ‘एकता’— र मैले बगाललाई चराएँ।"},{"number":8,"verse":"मैले तीन जना गोठालाहरूलाई एकै महिनामा हटाएँ। त्‍यस बगालले मलाई घृणा गर्‍यो, र म तिनीहरूसँग वाक्‍क भएँ।"},{"number":9,"verse":"मैले भनें, “म तिमीहरूको गोठालो हुनेछैनँ। मर्नेहरू मरिरहून्, नष्‍ट हुनेहरू नष्‍ट भइरहून्, र बाँचिरहनेचाहिँ एउटाले अर्काको मासु खाऊन्।”"},{"number":10,"verse":"तब मैले मेरो ‘अनुग्रह’ नामक लहुरो लिएँ, र सबै जाति-जातिहरूसित बाँधेको करार रद्द गरेर त्‍यो भाँचें।"},{"number":11,"verse":"त्‍यो करार त्‍यही दिन रद्द भयो, र यसरी बगालका दु:खीहरूले, जसले मलाई हेरिराखेका थिए, तिनीहरूले त्‍यो त परमप्रभुको वचन रहेछ भनी जाने।"},{"number":12,"verse":"तब मैले तिनीहरूलाई भनें, “तिमीहरूलाई असल लागे मलाई मेरो ज्‍याला देओ। होइन भने राख।” यसैले तिनीहरूले मलाई चाँदीका तीस टुक्रा दिए। ( ) ( )"},{"number":13,"verse":"परमप्रभुले मलाई भन्‍नुभयो, “त्‍यो पैसा कुमालेलाई फ्‍याँकिदे”— यो बहुमूल्‍य दाम जो तिनीहरूले मेरो निम्‍ति लगाए। तब मैले चाँदीका ती तीस टुक्रा लगेर परमप्रभुका भवनको भण्‍डारमा कुमालेको निम्‍ति फालिदिएँ।"},{"number":14,"verse":"तब यहूदा र इस्राएलका बीचका दाजुभाइको नाता टुटाइदिनलाई मैले ‘एकता’ नाउँ भएको अर्को लहुरो भाँचें।"},{"number":15,"verse":"तब परमप्रभुले मलाई भन्‍नुभयो, “मूर्ख गोठालाको हतियार तैंले फेरि ली।"},{"number":16,"verse":"किनकि म यस देशमा यस्‍तो एउटा गोठालो खड़ा गर्नेछु, जसले हराएकाहरूलाई हेरचाह गर्नेछैन, न त छरपष्‍ट भएकाहरूलाई भेला गर्नेछ, न चोट लागेकाहरूलाई निको पार्नेछ, न त निरोगीहरूलाई चराउनेछ, तर त्‍यसले राम्रा भेड़ाका खुर च्‍यातेर तिनीहरूको मासु खानेछ।"},{"number":17,"verse":"“बगाल छोड़ेर जाने बेकामको गोठालालाई धिक्‍कार! त्‍यसको पाखुरा र दाहिने आँखालाई तरवारले हानोस्। त्‍यसको पाखुरा जम्‍मै सुकेर जाओस् र त्‍यसको दाहिने आँखा पूरा अन्‍धो होस्।”"}]}