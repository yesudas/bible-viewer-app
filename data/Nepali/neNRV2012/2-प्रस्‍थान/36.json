{"bibleAbbr":"neNRV2012","bookName":"प्रस्‍थान","bookEnglishName":"Exodus","chapterNumber":36,"verses":[{"number":1,"verse":"( पवित्रस्थानका सरसामानको तयारी) “यसैले बजलेल, ओहोलीआब र प्रत्‍येक निपुण मानिस जसलाई यो पवित्रस्‍थान बनाउने काम गर्न परमप्रभुले ज्ञान र दक्षता दिनुभएको छ, तिनीहरू सबैले परमप्रभुले आज्ञा गर्नुभएअनुसार काम गरून्।”"},{"number":2,"verse":"तब बजलेल, ओहोलीआब र परमप्रभुले दक्षता र काम गर्नलाई प्रेरणा दिनुभएका सबै मानिसहरूलाई मोशाले बोलाए।"},{"number":3,"verse":"इस्राएलीहरूले पवित्रस्‍थानको निर्माण कार्यको निम्‍ति जे-जे ल्‍याएका थिए, ती सबै भेटी तिनीहरूले मोशाको हातबाट लिए। मानिसहरूले बिहानैपिच्‍छे स्‍वेच्‍छाले अरू पनि भेटी ल्‍याउँथे।"},{"number":4,"verse":"पवित्रस्‍थानका काम गर्ने सबै निपुण मानिसहरू आ-आफ्‍नो काम छोड़ेर मोशाकहाँ आए,"},{"number":5,"verse":"र तिनीहरूले मोशालाई भने, “परमप्रभुले बनाउनलाई आज्ञा गर्नुभएको कामको निम्‍ति चाहिएको भन्‍दा पनि औधी ज्‍यादा सामानहरू मानिसहरूले ल्‍याउँदैछन्।”"},{"number":6,"verse":"तब मोशाले आज्ञा गरे, र तिनीहरूले छाउनीभरि यो घोषणा गर्न लागे, “पवित्रस्‍थानका भेटीको निम्‍ति अब कुनै पुरुष वा स्‍त्रीले अरू केही थोक नबनाओस्।” यसरी मानिसहरूलाई अझै सामान ल्‍याउन मनाही गरियो,"},{"number":7,"verse":"किनकि निर्माण कार्यको निम्‍ति तिनीहरूकहाँ चाहिएको भन्‍दा ज्‍यादा सामान थियो।"},{"number":8,"verse":"( पवित्र वासस्‍थान) काम गर्नेहरूमा जति जना निपुण थिए, तिनीहरूले दश वटा पर्दा भएको पवित्र वासस्‍थान बनाए। ती पर्दा मसिनो गरी बाटेका सूती कपड़ाका र नीलो, बैजनी र रातो धागोका, सिपालु शिल्‍पकारले बनाएका करूबहरू भएका थिए। ( )"},{"number":9,"verse":"हरेक पर्दाको लमाइ अट्ठाइस हात र चौड़ाइ चार हातको थियो। सबै पर्दाको नाप एकै थियो।"},{"number":10,"verse":"तिनीहरूले पाँच पर्दा एक-अर्कोसित गाँसे, अर्का पाँच वटा पर्दा पनि एक-अर्कोसित गाँसे।"},{"number":11,"verse":"पहिलो गाँसिएको भागको पल्‍लो पर्दाको छेउमा तिनीहरूले नीलो सुर्काउनी बनाए। दोस्रो गाँसिएको भागको पल्‍लो पर्दाको छेउमा पनि त्‍यसै गरे।"},{"number":12,"verse":"एउटा पर्दामा तिनीहरूले पचास वटा सुर्काउनी बनाए, र अर्को गाँसिएको भागको पल्‍लो पर्दामा पनि तिनीहरूले पचास वटा सुर्काउनी बनाए। ती सुर्काउनीहरू एक-दोस्रोका सामुन्‍ने थिए।"},{"number":13,"verse":"तिनीहरूले सुनका पचास वटा अङ्कुसे बनाएर पर्दाका दुई भाग एक-अर्कासँग जोड़े। यसरी पवित्र वासस्‍थान एउटै भयो।"},{"number":14,"verse":"पवित्र वासस्‍थानमाथिका पालको निम्‍ति तिनीहरूले बाख्राको भुत्‍लाका एघार वटा पर्दाहरू बनाए।"},{"number":15,"verse":"हरेक पर्दाको लमाइ तीस र चौड़ाइ चार हातको थियो। ती एघारै वटा पर्दा एउटै नापका थिए।"},{"number":16,"verse":"तिनीहरूले पाँच वटा पर्दा एकसाथ र छ वटा पर्दा एकसाथ जोड़े।"},{"number":17,"verse":"पहिलो गाँसिएको भागको पल्‍लो पर्दाको छेउमा तिनीहरूले पचास वटा सुर्काउनी बनाए। अर्को गाँसिएको भागको पल्‍लो पर्दाको छेउमा पनि तिनीहरूले पचास वटा सुर्काउनी बनाए।"},{"number":18,"verse":"फेरि तिनीहरूले त्‍यो पाल जोड़ेर एउटै पार्नका निम्‍ति काँसाका पचास वटा अङ्कुसे बनाए।"},{"number":19,"verse":"पालको निम्‍ति तिनीहरूले रातो रङ्गले रङ्गाएको भेड़ाका छालाहरूको एउटा छत बनाए, र त्‍यसमाथि सीलका छालाहरूको अर्को एउटा छत बनाए।"},{"number":20,"verse":"तिनले पवित्र वासस्‍थानको निम्‍ति बबुल काठका फल्‍याकहरू ठाड़ो-ठाड़ो बनाए।"},{"number":21,"verse":"हरेक फल्‍याकको लमाइ दश हात र चौड़ाइ एक हात आधाको थियो।"},{"number":22,"verse":"हरेक फल्‍याकमा दुई-दुई वटा चोसा एक-अर्कोको सामुन्‍ने राखिएका थिए। यस्‍तै किसिमले तिनीहरूले पवित्र वासस्‍थानका सबै फल्‍याकहरू बनाए।"},{"number":23,"verse":"तिनीहरूले पवित्र वासस्‍थानको दक्षिण भागको निम्‍ति बीस वटा फल्‍याक,"},{"number":24,"verse":"र बीसै वटा फल्‍याकका मुन्‍तिर चाँदीका चालीस वटा आधार बनाए— एक फल्‍याकको मुन्‍तिर दुई आधार, र हरेक चोसोमुनि एउटा आधार।"},{"number":25,"verse":"अर्कोतिर, अर्थात् पवित्र वासस्‍थानको उत्तरपट्टि तिनीहरूले बीस वटा फल्‍याक,"},{"number":26,"verse":"र तिनका निम्‍ति चाँदीका चालीस वटा आधार बनाए— हरेक फल्‍याकको मुन्‍तिर दुई वटा आधार।"},{"number":27,"verse":"पवित्र वासस्‍थानको पश्‍चिमतिर टाढ़ाका भागको निम्‍ति तिनीहरूले छ वटा फल्‍याक बनाए।"},{"number":28,"verse":"पवित्रस्‍थानका टाढ़ाका कुनाहरूको निम्‍ति तिनले दुई वटा फल्‍याक बनाए।"},{"number":29,"verse":"ती दुई कुनाका फल्‍याकहरू तलदेखि माथिसम्‍म दोबर खप्‍टिएका थिए। यसरी ती एउटै मुन्‍द्रामा जोड़िएका थिए। यसै गरी तिनीहरूले ती दुई एकनास बनाए।"},{"number":30,"verse":"जम्‍मा आठ वटा फल्‍याक भए, र तिनका निम्‍ति चाँदीका सोह्र वटा आधार बनाइए। एक-एक फल्‍याकको मुन्‍तिर दुई-दुई वटा आधार थिए।"},{"number":31,"verse":"तिनीहरूले बबुल काठका बारहरू बनाए— पवित्र वासस्‍थानको एकापट्टिका फल्‍याकहरूका निम्‍ति पाँच वटा बार,"},{"number":32,"verse":"र अर्कोपट्टिका फल्‍याकहरूका निम्‍ति पाँच वटा बार, र पश्‍चिमतिर टाढ़ाको भागका फल्‍याकहरूका निम्‍ति पाँच वटा बार।"},{"number":33,"verse":"तिनीहरूले फल्‍याकहरूका बीचमा हुने बारचाहिँ एक छेउबाट अर्को छेउसम्‍म पुग्‍ने बनाए।"},{"number":34,"verse":"तिनीहरूले ती फल्‍याकहरू सुनले मोहोरे, र बारहरू पक्रनका निम्‍ति सुनका मुन्‍द्राहरू बनाए। ती बारहरू पनि तिनीहरूले सुनले मोहोरे।"},{"number":35,"verse":"तिनीहरूले नीलो, बैजनी, रातो धागो र मसिनो गरी बाटेको सूती कपड़ाको एउटा छेक्‍ने पर्दा बनाए। त्‍यो निपुण शिल्‍पकारको काम भएका करूबहरू भएको थियो।"},{"number":36,"verse":"तिनीहरूले त्‍यसको निम्‍ति बबुल काठका चार वटा खम्‍बाहरू बनाएर सुनले मोहोरे। तिनका अङ्कुसेहरू सुनका थिए। तिनीहरूले तिनका निम्‍ति चाँदीका चार वटा आधारहरू बनाए।"},{"number":37,"verse":"तिनीहरूले पालको ढोकाको निम्‍ति नीलो, बैजनी, रातो धागो र मसिनो गरी बाटेको सूती कपड़ाको, बुट्टा भर्नेको काम भएको एउटा पर्दा बनाए।"},{"number":38,"verse":"तिनीहरूले त्‍यसका पाँच वटा खम्‍बा तिनका अङ्कुसेहरूसमेत बनाए। तिनीहरूले खम्‍बाका टुप्‍पा र तिनका फित्ता सुनले मोहोरे, र तिनका पाँच वटा आधार काँसाका बनाए।"}]}