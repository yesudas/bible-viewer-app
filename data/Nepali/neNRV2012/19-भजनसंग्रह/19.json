{"bibleAbbr":"neNRV2012","bookName":"भजनसंग्रह","bookEnglishName":"Psalms","chapterNumber":19,"verses":[{"number":1,"verse":"( प्रकृतिमा परमेश्‍वरको महिमा र उहाँको व्‍यवस्‍था) सङ्गीत-निर्देशकको निम्‍ति दाऊदको भजन [1] आकाशले परमेश्‍वरका महिमाको वर्णन गर्छ। र तारा-मण्‍डलले उहाँका हातको सीपको घोषणा गर्छ।"},{"number":2,"verse":"हरेक दिन तिनीहरूले वार्तालाप गर्छन्, र हरेक रात तिनीहरूले ज्ञानको प्रदर्शन गर्छन्।"},{"number":3,"verse":"कुनै बोली छैन, न भाषा छ, जहाँ तिनीहरूको सोर सुनिँदैन।"},{"number":4,"verse":"तिनीहरूको सोरले सारा पृथ्‍वी गुञ्‍जायमान छ, ( ) तिनीहरूका शब्‍द पृथ्‍वीको सीमान्‍तसम्‍मै पुगेका छन्। उहाँले आकाशमा सूर्यको निम्‍ति एउटा वासस्‍थान बनाउनुभएको छ।"},{"number":5,"verse":"ऊ विवाह-मण्‍डपबाट निस्‍केको दुलहाजस्‍तै छ, एक जना विजेताझैँ, जो आफ्‍नो दौड दौड्नमा हर्षित हुन्‍छ।"},{"number":6,"verse":"आकाशको एक छेउमा उसको उदय हुन्‍छ, र अर्को सीमासम्‍म परिक्रमा गर्छ। त्‍यसको तापबाट केही कुरा लुकेर रहँदैन।"},{"number":7,"verse":"परमप्रभुको व्‍यवस्‍था सिद्ध छ, प्राणलाई पुनर्जीवित गराउने। परमप्रभुका कानूनहरू विश्‍वसनीय छन्, निर्बोधलाई बुद्धिमान् तुल्‍याउने।"},{"number":8,"verse":"परमप्रभुका नियमहरू ठीक छन्, हृदयलाई आनन्‍द गराउने। परमप्रभुका आज्ञाहरू उज्‍ज्‍वल छन्, आँखालाई प्रकाश दिने।"},{"number":9,"verse":"परमप्रभुको भय स्‍वच्‍छ छ, अनन्‍तकालसम्‍मै स्‍थिर रहने। परमप्रभुका विधिहरू सच्‍चा छन्, ती सर्वथा धर्ममय छन्।"},{"number":10,"verse":"सुनभन्‍दा पनि ती बढ़ी चाहना गर्ने योग्‍य छन्, निखुर सुनभन्‍दा पनि ज्‍यादै बढ़ी, चाकाबाट टप्‍कने महभन्‍दा बढ़ी गुलिया।"},{"number":11,"verse":"तीबाटै तपाईंको दासले चेताउनी पाउँदछ, ती पालन गर्दा ठूलो इनाम मिल्‍नेछ।"},{"number":12,"verse":"आफ्‍ना भूलहरू कसले थाहा पाउन सक्‍छ? मेरा गुप्‍त दोषहरू क्षमा गर्नुहोस्।"},{"number":13,"verse":"आफ्‍नो दासलाई जानी-बुझी पाप गर्नुदेखि रोक्‍नुहोस्, तिनीहरूको प्रभुत्‍व ममाथि हुन नपाओस्। तब म निर्दोष हुनेछु, र घोर अपराधहरूबाट म निर्दोष हुनेछु।"},{"number":14,"verse":"हे परमप्रभु, मेरो चट्टान र मेरा उद्धारक, मेरो मुखका शब्‍द र मेरो हृदयका ध्‍यान तपाईंको दृष्‍टिमा ग्रहणयोग्‍य होऊन्।"}]}