{"bibleAbbr":"neNRV2012","bookName":"भजनसंग्रह","bookEnglishName":"Psalms","chapterNumber":25,"verses":[{"number":1,"verse":"( अगुवाइ र रक्षाको निम्‍ति प्रार्थना) दाऊदको भजन [1] हे परमप्रभु, मेरो मन म तपाईंतिर उचाल्‍छु।"},{"number":2,"verse":"हे मेरा परमेश्‍वर, मैले तपाईंकै भरोसा गरेको छु। मलाई शर्ममा पर्न नदिनुहोस्, न त मेरा शत्रुहरू ममाथि विजयी हुन पाऊन्।"},{"number":3,"verse":"तपाईंमाथि आशा गर्ने कोही पनि कहिल्‍यै शर्माउनेछैन, तर तिनीहरू शर्ममा पारिनेछन्, जो क्षमा दिन नसकिने विश्‍वासघातीहरू हुन्।"},{"number":4,"verse":"हे परमप्रभु, तपाईंको मार्ग मलाई देखाउनुहोस्, तपाईंको बाटोमा हिँड्न मलाई सिकाउनुहोस्।"},{"number":5,"verse":"तपाईंको सत्‍यतामा मलाई डोर्‍याउनुहोस्, र मलाई सिकाउनुहोस्, किनकि तपाईं नै मेरा उद्धारका परमेश्‍वर हुनुहुन्‍छ, र दिनभरि तपाईंमा नै मेरो आशा छ।"},{"number":6,"verse":"हे परमप्रभु, तपाईंको महान् करुणा र प्रेमको सम्‍झना गर्नुहोस्, किनकि ती प्राचीनकालदेखि नै भएका छन्।"},{"number":7,"verse":"मेरो जवानीका पापहरू र मेरा अपराधहरू स्‍मरण नगर्नुहोस्, हे परमप्रभु, आफ्‍नो प्रेमअनुसार मेरो सम्‍झना गर्नुहोस्, किनकि तपाईं असल हुनुहुन्‍छ।"},{"number":8,"verse":"परमप्रभु भला र सच्‍चा हुनुहुन्‍छ, यसैकारण उहाँले पापीहरूलाई आफ्‍नो बाटो सिकाउनुहुन्‍छ।"},{"number":9,"verse":"उहाँले नम्रहरूलाई साँचो मार्गमा डोर्‍याउनुहुन्‍छ, र तिनीहरूलाई आफ्‍नो मार्ग सिकाउनुहुन्‍छ।"},{"number":10,"verse":"उहाँको करारका शर्तहरू पालन गर्नेहरू जतिका लागि परमप्रभुका सबै मार्गहरू प्रेममय र विश्‍वासयोग्‍य हुन्‍छन्।"},{"number":11,"verse":"हे परमप्रभु, तपाईंका नाउँको खातिर मेरो अपराध क्षमा गर्नुहोस्, यद्यपि मेरो अपराध अति ठूलो छ।"},{"number":12,"verse":"परमप्रभुको डर मान्‍ने मानिस को छ? त्‍यो हिँड्नुपर्ने बाटो, परमप्रभुले त्‍यसलाई सिकाउनुहुनेछ।"},{"number":13,"verse":"त्‍यसले सुख-चैनमा आफ्‍नो दिन बिताउनेछ, र त्‍यसका सन्‍तानले देशमा अधिकार जमाउनेछन्।"},{"number":14,"verse":"परमप्रभुको भय मान्‍नेहरूसँग उहाँको घनिष्‍ठता हुन्‍छ, र उहाँले तिनीहरूलाई आफ्‍नो करार बताइदिनुहुन्‍छ।"},{"number":15,"verse":"मेरा आँखा सधैँ परमप्रभुतिर नै छन्, किनकि उहाँले मात्र मेरा खुट्टाहरू पासोबाट छुटाइदिनुहुनेछ।"},{"number":16,"verse":"मतिर फर्कनुहोस्, र ममाथि कृपालु बन्‍नुहोस्, किनकि म एकलो र कष्‍टित छु।"},{"number":17,"verse":"मेरो हृदयका दु:खहरू बढ़ेका छन्, मलाई मेरा कष्‍टहरूबाट तपाईंले नै मुक्त गरिदिनुहोस्।"},{"number":18,"verse":"मेरा दु:ख र पीडाहरू विचार गरिदिनुहोस्, र मेरा सबै पापहरू क्षमा गरिदिनुहोस्।"},{"number":19,"verse":"हेर्नुहोस्, मेरा शत्रुहरू कति धेरै छन्, तिनीहरूले मलाई कति भयानक रूपले घृणा गर्छन्।"},{"number":20,"verse":"मेरो प्राणको रक्षा गर्नुहोस्, र मलाई छुटकारा दिनुहोस्, मैले शर्माउनु नपरोस्, किनकि म तपाईंको शरणमा परेको छु।"},{"number":21,"verse":"ईमानदारी र सोझोपनले मलाई सुरक्षित राखून्, किनकि म तपाईंमा आशा राख्‍तछु।"},{"number":22,"verse":"इस्राएललाई त्‍यसका सबै दु:खबाट मुक्त गरिदिनुहोस्, हे परमेश्‍वर।"}]}