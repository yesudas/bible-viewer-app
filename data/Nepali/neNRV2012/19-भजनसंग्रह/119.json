{"bibleAbbr":"neNRV2012","bookName":"भजनसंग्रह","bookEnglishName":"Psalms","chapterNumber":119,"verses":[{"number":1,"verse":"( परमप्रभुको व्यवस्थामाथि मनन्) ( अलेफ) धन्‍यका हुन् तिनीहरू, जसको आचरण निर्दोष छ, जो परमप्रभुको व्‍यवस्‍थामा चल्‍दछन्।"},{"number":2,"verse":"धन्‍यका हुन् तिनीहरू, जसले उहाँका कानून पालन गर्दछन्, र उहाँलाई सम्‍पूर्ण हृदयले खोज्‍दछन्।"},{"number":3,"verse":"तिनीहरूले कुनै अधर्म गर्दैनन्, उहाँका मार्गमा तिनीहरू हिँड्दछन्।"},{"number":4,"verse":"तपाईंले आदेशहरू यस हेतुले दिनुभयो, कि हामी तिनलाई पूरा-पूरा पालन गरौं।"},{"number":5,"verse":"तपाईंका विधिहरू पालन गर्नलाई, मेरो आचरण दृढ़ भइदिए कति असल हुनेथियो!"},{"number":6,"verse":"तब तपाईंका सबै आज्ञाहरूमाथि मनन गरेर म शर्ममा पर्नेथिइनँ।"},{"number":7,"verse":"जब म तपाईंका धार्मिक नियमहरू सिक्‍तछु, तब म सोझो मनले तपाईंको प्रशंसा गर्नेछु।"},{"number":8,"verse":"म तपाईंका विधिहरू पालन गर्नेछु, मलाई पूर्ण रूपले नत्‍याग्‍नुहोस्।"},{"number":9,"verse":"( बेथ) जवान मानिसले आफ्‍नो चालचलन कसरी चोखो राख्‍न सक्‍छ? तपाईंका वचनअनुसारको जीवन बिताएर नै हो।"},{"number":10,"verse":"म आफ्‍नो सम्‍पूर्ण हृदयले तपाईंलाई खोज्‍छु, तपाईंका आज्ञाहरूबाट मलाई बहकेर जान नदिनुहोस्।"},{"number":11,"verse":"तपाईंको विरुद्धमा पाप नगरूँ भनेर, तपाईंको वचन मैले मेरो हृदयमा सुरक्षित राखेको छु।"},{"number":12,"verse":"हे परमप्रभु, तपाईंको प्रशंसा होस्, तपाईंका विधिहरू मलाई सिकाउनुहोस्।"},{"number":13,"verse":"मैले मेरा ओठले तपाईंको मुखबाट निस्‍केका सबै नियमहरूको वर्णन गरेको छु।"},{"number":14,"verse":"धेरै धन-सम्‍पत्तिमा आनन्‍दित हुने मानिसजस्‍तै, म तपाईंका कानूनहरू पालन गर्नमा हर्षित हुन्‍छु।"},{"number":15,"verse":"तपाईंका आदेशहरूमाथि म मनन गर्छु, र तपाईंका शिक्षामा म ध्‍यान दिनेछु।"},{"number":16,"verse":"म तपाईंका विधिहरूमा आनन्‍द गर्नेछु, तपाईंका वचनको म उपेक्षा गर्नेछैनँ।"},{"number":17,"verse":"( गिमेल) आफ्‍नो दासको उपकार गर्नुहोस्, र म जीवित रहनेछु, र तपाईंको वचन पालन गर्नेछु।"},{"number":18,"verse":"मेरा आँखा खोलिदिनुहोस्, र म तपाईंको व्‍यवस्‍थाका उदेकका कुराहरू देख्‍न सकूँ।"},{"number":19,"verse":"म त पृथ्‍वीमा एक प्रवासी हुँ, तपाईंका आज्ञाहरू मबाट नलुकाउनुहोस्।"},{"number":20,"verse":"तपाईंका नियमहरू जान्‍नलाई मेरो प्राण सधैँ तिर्खाएको हुन्‍छ।"},{"number":21,"verse":"तपाईं अहङ्कारीहरूलाई हप्‍काउनुहुन्‍छ, जो श्रापित छन्, र जो तपाईंका आज्ञाहरूबाट तर्केर हिँड्छन्।"},{"number":22,"verse":"गिल्‍ला र लाञ्‍छना मबाट हटाइदिनुहोस्, किनकि म तपाईंका कानूनहरू पालन गर्दछु।"},{"number":23,"verse":"शासकहरू बसेर मेरो विरुद्धमा कुरा गर्छन्, तापनि तपाईंको दासले तपाईंका विधिमाथि मनन गर्नेछ।"},{"number":24,"verse":"तपाईंका कानूनहरू मेरो आनन्‍द हुन्, ती मेरा सल्‍लाहकार हुन्।"},{"number":25,"verse":"( दालेथ) मेरो प्राण धूलोमा मिलेको छ, आफ्‍नो वचनअनुसार मेरो प्राणको सुरक्षा गर्नुहोस्।"},{"number":26,"verse":"मैले आफ्‍नो आचरण तपाईंलाई खुलस्‍त गरिदिएँ, र तपाईंले जवाफ दिनुभयो। मलाई तपाईंका विधिहरू सिकाउनुहोस्।"},{"number":27,"verse":"तपाईंका आदेशहरूका शिक्षा म बुझ्‍न सकूँ। तब तपाईंका उदेकका कामहरूमाथि म मनन गर्नेछु।"},{"number":28,"verse":"शोकले गर्दा मेरो प्राण पग्‍लन्‍छ, तपाईंको वचनअनुसार मलाई बलियो तुल्‍याउनुहोस्।"},{"number":29,"verse":"छलपूर्ण मार्गबाट मलाई अलग्‍ग राखिदिनुहोस्, तपाईंको व्‍यवस्‍थाद्वारा ममाथि अनुग्रही हुनुहोस्।"},{"number":30,"verse":"मैले त सत्‍यताको मार्ग छानेको छु, तपाईंका नियमहरू मैले मेरो सामुन्‍ने राखेको छु।"},{"number":31,"verse":"तपाईंका कानूनहरूमा म स्‍थिर रहन्‍छु, हे परमप्रभु, मलाई शर्ममा पर्न नदिनुहोस्।"},{"number":32,"verse":"म तपाईंका आज्ञाहरूको मार्गमा दौड़न्‍छु, किनकि तपाईंले मेरो हृदयलाई स्‍वतन्‍त्र पारिदिनुभएको छ।"},{"number":33,"verse":"( हे) हे परमप्रभु, तपाईंका विधिहरू पालन गर्न मलाई सिकाउनुहोस्, र अन्‍त्‍यसम्‍म म ती पालन गर्नेछु।"},{"number":34,"verse":"मलाई समझशक्ति दिनुहोस्, र म तपाईंको व्‍यवस्‍थाअनुसार चल्‍नेछु, अनि सम्‍पूर्ण हृदयले त्‍यो पालन गर्नेछु।"},{"number":35,"verse":"तपाईंका आज्ञाहरूको मार्गमा मलाई चलाउनुहोस्, किनकि त्‍यसैमा म हर्षित हुन्‍छु।"},{"number":36,"verse":"मेरो हृदयलाई तपाईंका कानूनतिर फर्काउनुहोस्, स्‍वार्थपूर्ण लाभतिर होइन।"},{"number":37,"verse":"व्‍यर्थका कुराहरू हेर्नदेखि मेरा आँखालाई फर्काइदिनुहोस्, तपाईंका वचनअनुसार मेरो प्राणलाई सुरक्षित राख्‍नुहोस्।"},{"number":38,"verse":"तपाईंका दासलाई दिनुभएको प्रतिज्ञा पूरा गर्नुहोस्, र तपाईंको भय मानिओस्।"},{"number":39,"verse":"जुन अपमानबाट म डराउँछु, त्‍यो मबाट हटाइदिनुहोस्, किनकि तपाईंका नियमहरू उत्तम छन्।"},{"number":40,"verse":"हेर्नुहोस्, म तपाईंका आदेशहरूको कत्ति अभिलाषी छु, तपाईंको धार्मिकतामा मेरो प्राणलाई सुरक्षित राख्‍नुहोस्।"},{"number":41,"verse":"( वाव) हे परमप्रभु, तपाईंको अचूक कृपा मलाई मिलोस्, र तपाईंले प्रतिज्ञा गर्नुभएको उद्धार मकहाँ आओस्।"},{"number":42,"verse":"तब मलाई उपहास गर्नेहरूलाई म जवाफ दिन सक्‍नेछु, किनकि म तपाईंको वचनमा भरोसा राख्‍तछु।"},{"number":43,"verse":"सत्‍यको वचन मेरो मुखबाट नखोसिदिनुहोस्, किनकि मैले तपाईंका नियमहरूमा आशा राखेको छु।"},{"number":44,"verse":"म तपाईंको व्‍यवस्‍था सदासर्वदा पालन गर्नेछु।"},{"number":45,"verse":"म स्‍वतन्‍त्र भएर हिँड्नेछु, किनकि मैले तपाईंका आदेशहरू खोजी निकालेको छु।"},{"number":46,"verse":"म राजाहरूका समक्ष तपाईंका कानूनहरूका विषयमा बोल्‍नेछु, अनि म लाजमा पर्नेछैनँ।"},{"number":47,"verse":"म तपाईंका आज्ञाहरूमा आनन्‍दमग्‍न हुन्‍छु, किनकि म तिनलाई प्रेम गर्दछु।"},{"number":48,"verse":"मैले प्रेम गरेको तपाईंका आज्ञातिर मेरा हातहरू पसार्छु, र तपाईंका विधिहरूमाथि मनन गर्दछु।"},{"number":49,"verse":"( जाइन्) आफ्‍नो दासलाई दिनुभएको वचन सम्‍झना राख्‍नुहोस्, किनकि तपाईंले मलाई आशा प्रदान गर्नुभएको छ।"},{"number":50,"verse":"मेरो सङ्कष्‍टमा मेरो सान्‍त्‍वना यसैबाट छ, तपाईंको प्रतिज्ञाले मेरो प्राणलाई सुरक्षित राख्‍तछ।"},{"number":51,"verse":"अहङ्कारीहरूले मेरो विनाअवरोध ठट्टा गरेका छन्, तर तपाईंको व्‍यवस्‍थाबाट म हटेको छैनँ।"},{"number":52,"verse":"तपाईंका पुराना नियमहरू म स्‍मरण गर्दछु, अनि हे परमप्रभु, म तिनमा सान्‍त्‍वना पाउँछु।"},{"number":53,"verse":"तपाईंको व्‍यवस्‍था त्‍याग्‍ने दुष्‍टहरूले गर्दा, मलाई आक्रोशले अँठ्याएको छ।"},{"number":54,"verse":"म जहाँ बसोबास गरे पनि, तपाईंका विधिहरू मेरो भजनको विषयवस्‍तु भएका छन्।"},{"number":55,"verse":"हे परमप्रभु, म राती तपाईंका नाउँको स्‍मरण गर्दछु, अनि तपाईंको व्‍यवस्‍था म पालन गर्नेछु।"},{"number":56,"verse":"यो मेरो चलन हुन गएको छ, म तपाईंका आदेशहरू पालन गर्छु।"},{"number":57,"verse":"( हेथ) तपाईं मेरो भाग हुनुहुन्‍छ, हे परमप्रभु, तपाईंका वचनहरू पालन गर्ने, मैले प्रतिज्ञा गरेको छु।"},{"number":58,"verse":"मैले सम्‍पूर्ण हृदयले तपाईंका मुहारको खोजी गरेको छु, तपाईंको प्रतिज्ञाअनुसार ममाथि अनुग्रह गर्नुहोस्।"},{"number":59,"verse":"मैले आफ्‍नो आचरणको विषयमा विचार गरेको छु, र तपाईंका कानूनतर्फ आफ्‍ना कदम चालेको छु।"},{"number":60,"verse":"म ढिलो गर्दिनँ, बरु तपाईंका आज्ञाहरू पालन गर्न म छिटो गर्नेछु।"},{"number":61,"verse":"दुष्‍टहरूले मलाई डोरीले बाँधे पनि म तपाईंको व्‍यवस्‍थालाई बिर्सनेछैनँ।"},{"number":62,"verse":"तपाईंका धार्मिक नियमहरूका खातिर मध्‍यरातमा तपाईंमा धन्‍यवाद चढ़ाउन उठ्छु।"},{"number":63,"verse":"तपाईंको भय मान्‍नेहरू र तपाईंका आदेश पालन गर्नेहरू सबैका म एक साथी हुँ।"},{"number":64,"verse":"हे परमप्रभु, तपाईंको प्रेमले पृथ्‍वी परिपूर्ण छ, मलाई तपाईंका विधिहरू सिकाउनुहोस्।"},{"number":65,"verse":"( टेथ) हे परमप्रभु, तपाईंले आफ्‍नो वचनअनुसार आफ्‍नो दासको उपकार गर्नुहोस्।"},{"number":66,"verse":"मलाई ज्ञान र बुद्धिका कुरा सिकाउनुहोस्, किनकि म तपाईंका आज्ञामाथि विश्‍वास राख्‍तछु।"},{"number":67,"verse":"म कष्‍टित हुनुभन्‍दा अघि म बरालिएको थिएँ, तर अब त म तपाईंको वचन पालन गर्दछु।"},{"number":68,"verse":"तपाईं भलो हुनुहुन्‍छ अनि भलाइ गर्नुहुन्‍छ। मलाई तपाईंका विधिहरू सिकाउनुहोस्।"},{"number":69,"verse":"अहङ्कारीहरूले मेरो विरुद्धमा झूटा कुरा रचेका भए तापनि म सम्‍पूर्ण हृदयले तपाईंका आदेशहरू पालन गर्दछु।"},{"number":70,"verse":"तिनीहरूका हृदय कठोर र निर्दयी भएका छन्, तर म तपाईंको व्‍यवस्‍थामा हर्षित हुन्‍छु।"},{"number":71,"verse":"ममाथि क्‍लेशहरू आइपरेका असलै भयो, ताकि म तपाईंका विधिहरू सिक्‍न सकूँ।"},{"number":72,"verse":"तपाईंको मुखबाट निस्‍केको व्‍यवस्‍था मेरो निम्‍ति सुन र चाँदीका हजारौँ टुक्राभन्‍दा मूल्‍यवान् छ।"},{"number":73,"verse":"( योध) तपाईंका हातले मलाई बनाए, र मलाई आकार दिए। तपाईंका आज्ञाहरू बुझ्‍ने समझशक्ति मलाई दिनुहोस्।"},{"number":74,"verse":"तपाईंको भय मान्‍नेहरू मलाई देखेर खुशी होऊन्, किनभने म तपाईंको वचनमा भर पर्दछु।"},{"number":75,"verse":"हे परमप्रभु, तपाईंका नियमहरू धार्मिक छन्, अनि आफ्‍नो विश्‍वसनीयतामा तपाईंले मलाई दु:ख दिनुभएको छ भनी म जान्‍दछु।"},{"number":76,"verse":"तपाईंको अचूक कृपा मेरो निम्‍ति सान्‍त्‍वना होस्, यो आफ्‍नो दासलाई दिनुभएको प्रतिज्ञाअनुसार होस्।"},{"number":77,"verse":"तपाईंको करुणा ममाथि रहोस्, र म जीवित रहूँ, किनकि तपाईंको व्‍यवस्‍था मेरो आनन्‍द हो।"},{"number":78,"verse":"अहङ्कारीहरू शर्ममा परून्, किनकि अकारण तिनीहरूले मलाई हानि पुर्‍याउँछन्। तर म तपाईंको आदेशहरूमाथि ध्‍यान गर्नेछु।"},{"number":79,"verse":"तपाईंको भय मान्‍नेहरू र तपाईंका कानून बुझ्‍नेहरू मतर्फ फर्कून्।"},{"number":80,"verse":"तपाईंका आज्ञाहरूप्रति म निष्‍खोट रहन सकूँ, र मलाई लज्‍जित हुन नपरोस्।"},{"number":81,"verse":"( काफ) मेरो प्राण तपाईंको उद्धार प्राप्‍त गर्नलाई व्‍याकुल छ, तर मैले तपाईंको वचनमाथि आशा राखेको छु।"},{"number":82,"verse":"तपाईंका प्रतिज्ञाको प्रतीक्षा गर्दागर्दै मेरा आँखा धमिला भइसकेका छन्। म भन्‍दछु, “तपाईंले मलाई कहिले सान्‍त्‍वना दिनुहुन्‍छ?”"},{"number":83,"verse":"धूवाँमा राख्‍दाराख्‍दा खुम्‍चिएको दाखमद्यको मशकजस्‍तो म भइसकेको छु, तापनि तपाईंका विधिहरू मैले बिर्सेको छैनँ।"},{"number":84,"verse":"तपाईंको दासले अझ कति पर्खनुपर्छ? मलाई सताउनेहरूलाई कहिले दण्‍ड दिनुहुन्‍छ?"},{"number":85,"verse":"तपाईंका व्‍यवस्‍थाको विपरीत अहङ्कारीहरूले मेरो निम्‍ति खाड़ल खनेका छन्।"},{"number":86,"verse":"तपाईंका आज्ञाहरू सबै भरपर्दा छन्। मेरो मदत गर्नुहोस्, मानिसहरूले अकारण मलाई सताउँछन्।"},{"number":87,"verse":"तिनीहरूले मलाई धरतीबाट प्राय: नाश गरे, तर मैले तपाईंका आदेशहरू त्‍यागेको छैनँ।"},{"number":88,"verse":"तपाईंको करुणाअनुसार मेरो प्राणको रक्षा गर्नुहोस्, र म तपाईंका मुखबाट निस्‍केका कानूनहरू पालन गर्नेछु।"},{"number":89,"verse":"( लामेध) हे परमप्रभु, तपाईंको वचन सनातन र अनन्‍त छ, आकाशमा त्‍यो स्‍थिर रहन्‍छ।"},{"number":90,"verse":"तपाईंको विश्‍वसनीयता सबै पुस्‍तासम्‍म रहन्‍छ। तपाईंले पृथ्‍वी स्‍थापित गर्नुभयो, अनि त्‍यो स्‍थिर छ।"},{"number":91,"verse":"तपाईंका विधानहरू आजको दिनसम्‍म स्‍थिर छन्, किनकि सबै थोकले तपाईंको सेवा गर्छन्।"},{"number":92,"verse":"तपाईंको व्‍यवस्‍था मेरो निम्‍ति आनन्‍द नहुँदो हो त, म आफ्‍नो कष्‍टमा नष्‍ट भइसक्‍नेथिएँ।"},{"number":93,"verse":"तपाईंका आदेशहरू म कहिल्‍यै बिर्सनेछैनँ। किनकि तपाईंले तीद्वारा नै मेरो प्राणलाई सुरक्षित राख्‍नुभएको छ।"},{"number":94,"verse":"मलाई बचाउनुहोस्, किनकि म तपाईंकै हुँ। मैले तपाईंका आदेशहरूको खोजी गरेको छु।"},{"number":95,"verse":"दुष्‍टहरू मलाई नाश गर्न ढुकिबसेका छन्। तर म त तपाईंका कानूनहरूमा ध्‍यान दिनेछु।"},{"number":96,"verse":"सिद्ध थोकहरूको पनि सीमा भएको मैले देखेको छु, तर तपाईंका आज्ञाहरू असीमित छन्।"},{"number":97,"verse":"( मेम) आहा! तपाईंको व्‍यवस्‍थालाई म कति प्रेम गर्दछु! दिनभरि म तिनैमाथि मनन गर्दछु।"},{"number":98,"verse":"तपाईंका आज्ञाहरू सदाकाल मसँग छन्, र तिनले मेरा शत्रुहरूभन्‍दा मलाई बुद्धिमान् तुल्‍याउँछन्।"},{"number":99,"verse":"मेरा सबै शिक्षकहरूभन्‍दा मेरो अन्‍तर्ज्ञान ज्‍यादा छ, किनकि म तपाईंको कानूनहरूमाथि मनन गर्दछु।"},{"number":100,"verse":"धर्म-गुरुहरूको भन्‍दा मेरो समझ अझ बढ़ी छ, किनभने म तपाईंका आदेशहरू पालन गर्दछु।"},{"number":101,"verse":"तपाईंको वचन पालन गरूँ भनेर, मैले आफ्‍ना गोडालाई हरेक खराब मार्गबाट अलग्‍ग राखेको छु।"},{"number":102,"verse":"तपाईंका नियमहरूबाट म तर्केको छैनँ, किनकि तपाईंले नै मलाई सिकाउनुभएको छ।"},{"number":103,"verse":"तपाईंका वचनहरू मेरो जिब्रोमा अति स्‍वादिष्‍ठ छन्, महभन्‍दा पनि मेरो मुखमा ती बढ़ी मीठा छन्।"},{"number":104,"verse":"तपाईंको आदेशहरूद्वारा म समझशक्ति प्राप्‍त गर्छु, यसकारण हरेक झूटा मार्गलाई म घृणा गर्दछु।"},{"number":105,"verse":"( नुन) तपाईंका वचन मेरा गोडाका निम्‍ति बत्ती, र मेरो बाटोको निम्‍ति उज्‍यालो हो।"},{"number":106,"verse":"मैले यो शपथ खाएर दृढ़ सङ्कल्‍प गरेको छु, कि तपाईंका धार्मिक नियमहरू म पालन गर्नेछु।"},{"number":107,"verse":"म ज्‍यादै पीडित भएको छु, हे परमप्रभु, आफ्‍नो वचनअनुसार मेरो प्राणलाई सुरक्षित राखिदिनुहोस्।"},{"number":108,"verse":"हे परमप्रभु, मेरो मुखबाट स्‍वेच्‍छाले निस्‍केको स्‍तुति-प्रशंसा ग्रहण गर्नुहोस्, र तपाईंका नियमहरू मलाई सिकाउनुहोस्।"},{"number":109,"verse":"मेरो प्राण निरन्‍तर जोखिममा रहन्‍छ, तापनि म तपाईंको व्‍यवस्‍था बिर्सन्‍नँ।"},{"number":110,"verse":"दुष्‍टहरूले मेरो निम्‍ति पासो थापेका छन्, तर तपाईंका आदेशहरूबाट म बरालिएको छैनँ।"},{"number":111,"verse":"तपाईंका कानूनहरू सदाकालको निम्‍ति मेरा मूल्‍यवान् सम्‍पत्ति भएका छन्। तिनले मेरो हृदयलाई हर्षित तुल्‍याउँछन्।"},{"number":112,"verse":"तपाईंका विधिहरू एकदमै अन्‍त्‍यसम्‍म पालन गर्न मैले अठोट गरेको छु।"},{"number":113,"verse":"( समेख) दोहोरो मन भएका मानिसलाई म घृणा गर्दछु, तर तपाईंको व्‍यवस्‍थासँग म प्रेम राख्‍तछु।"},{"number":114,"verse":"तपाईं मेरो शरणस्‍थान र ढाल हुनुहुन्‍छ, मैले तपाईंको वचनमा भरोसा राखेको छु।"},{"number":115,"verse":"हे कुकर्मी हो, मबाट दूर होओ, र मेरा परमेश्‍वरका आज्ञाहरू म पालन गर्न सकूँ।"},{"number":116,"verse":"तपाईंको प्रतिज्ञाअनुसार मलाई थामिराख्‍नुहोस्, र म जीवित रहूँ, र मेरा आशाहरू चकनाचूर हुन नदिनुहोस्।"},{"number":117,"verse":"मलाई थाम्‍नुहोस् र म बाँच्‍नेछु। तपाईंका विधिहरूलाई म निरन्‍तर आदर गर्नेछु।"},{"number":118,"verse":"तपाईंका विधिहरूबाट बरालिनेहरूलाई तपाईंले इन्‍कार गर्नुहुन्‍छ, किनकि तिनीहरूको छल व्‍यर्थको ठहर्छ।"},{"number":119,"verse":"पृथ्‍वीका सबै दुष्‍टहरूलाई तपाईंले फोहोरझैँ फालिदिनुहुन्‍छ। यसकारण तपाईंका कानूनहरूलाई म प्रेम गर्दछु।"},{"number":120,"verse":"तपाईंको भयमा मेरो शरीर काम्‍दछ, तपाईंका नियमहरूले म भयभीत हुन्‍छु।"},{"number":121,"verse":"( ऐयिन) मैले धार्मिक र न्‍यायपूर्ण आचरण पालन गरेको छु, मेरा अत्‍याचारीहरूका हातमा मलाई नछोड्नुहोस्।"},{"number":122,"verse":"आफ्‍नो दासका भलाइको जिम्‍मा तपाईंले लिनुहोस्, अहङ्कारीहरूले मलाई थिचोमिचो गर्न नपाऊन्।"},{"number":123,"verse":"तपाईंको उद्धार र तपाईंको धार्मिक प्रतिज्ञाको प्रतीक्षा गर्दागर्दा, मेरा आँखा धमिला भइसकेका छन्।"},{"number":124,"verse":"तपाईंको कृपाअनुसार आफ्‍नो दाससँग व्‍यवहार गर्नुहोस्, र तपाईंका विधिहरू मलाई सिकाउनुहोस्।"},{"number":125,"verse":"म तपाईंको दास हुँ, मलाई विवेक दिनुहोस्, र तपाईंका कानूनहरू म बुझ्‍न सकूँ।"},{"number":126,"verse":"हे परमप्रभु, तपाईंले अब कार्य गर्ने बेला भएको छ, तपाईंको व्‍यवस्‍था भङ्ग हुँदैछ।"},{"number":127,"verse":"मैले तपाईंका आज्ञाहरूलाई सुन र निखुर सुनभन्‍दा पनि बढ़ी प्रेम गरेको,"},{"number":128,"verse":"अनि तपाईंका सबै आदेशहरूलाई सत्‍य ठानेको कारणले, हरेक झूटो शिक्षालाई म घृणा गर्दछु।"},{"number":129,"verse":"( पे) तपाईंका कानूनहरू आश्‍चर्यपूर्ण छन्, यसकारण म सारा हृदयले ती पालन गर्दछु।"},{"number":130,"verse":"तपाईंका वचनको व्‍याख्‍याले ज्‍योति प्रदान गर्छ, त्‍यसले सीधासादा मानिसहरूलाई समझशक्ति दिन्‍छ।"},{"number":131,"verse":"म आफ्‍नो मुख खोल्‍छु, र तृष्‍णा गर्दछु, किनकि म तपाईंका आज्ञाहरूको प्‍यासी छु।"},{"number":132,"verse":"मतिर फर्कनुहोस् र ममाथि दया गर्नुहोस्, जसरी तपाईंको नाउँसँग प्रेम गर्नेहरूलाई तपाईं दया गर्नुहुन्‍छ।"},{"number":133,"verse":"तपाईंको वचनअनुसार मेरा पाइलाहरू स्‍थिर गरिदिनुहोस्, र कुनै पापले ममाथि राज्‍य गर्न नपाओस्।"},{"number":134,"verse":"मानिसहरूको थिचोमिचोबाट मलाई मोल तिरेर छुटकारा दिनुहोस्, र म तपाईंका आदेशहरू पालन गर्न सकूँ।"},{"number":135,"verse":"तपाईंको दासमाथि आफ्‍नो मुहार प्रकाशित गर्नुहोस्, र तपाईंका विधिहरू मलाई सिकाउनुहोस्।"},{"number":136,"verse":"मेरा आँखाबाट आँसुका धारा बग्‍छन्, किनभने तपाईंको व्‍यवस्‍था पालन गरिँदैन।"},{"number":137,"verse":"( साधे) हे परमप्रभु, तपाईं धर्मी हुनुहुन्‍छ, र तपाईंका नियमहरू सत्‍य छन्।"},{"number":138,"verse":"तपाईंले राखिदिनुभएका कानूनहरू धार्मिक छन्, तिनीहरू पूर्ण रूपले भरपर्दा छन्।"},{"number":139,"verse":"मेरो जोशले मलाई खाइसकेको छ, किनभने मेरा शत्रुहरूले तपाईंका वचनहरूको बेवास्‍ता गर्छन्।"},{"number":140,"verse":"तपाईंका प्रतिज्ञाहरू पूर्ण रूपले जाँचिएका छन्, र तपाईंको दासले तिनलाई प्रेम गर्छ।"},{"number":141,"verse":"म क्षुद्र र तुच्‍छ छु, तापनि म तपाईंका आदेशहरू बिर्सन्‍नँ।"},{"number":142,"verse":"तपाईंको धार्मिकता चिरस्‍थायी छ, अनि तपाईंको व्‍यवस्‍था सत्‍य छ।"},{"number":143,"verse":"दु:ख र सङ्कष्‍ट ममाथि परिआएको छ, तर तपाईंका आज्ञाहरू मेरो निम्‍ति हर्षका कुरा छन्।"},{"number":144,"verse":"तपाईंका कानूनहरू सदाकालको निम्‍ति सत्‍य छन्, मलाई समझशक्ति दिनुहोस्, र म जीवित रहन सकूँ।"},{"number":145,"verse":"( कोफ) आफ्‍नो पूरा हृदयले म तपाईंलाई पुकार्दछु, हे परमप्रभु, मलाई जवाफ दिनुहोस्, र तपाईंका विधिहरू म पालन गर्नेछु।"},{"number":146,"verse":"म तपाईंलाई पुकार्दछु, मलाई बचाउनुहोस्, अनि तपाईंका कानूनहरू म पालन गर्नेछु।"},{"number":147,"verse":"म सूर्योदय हुन अघि उठेर मदतको लागि पुकार गर्छु, मैले तपाईंको वचनमाथि भरोसा राखेको छु।"},{"number":148,"verse":"तपाईंका प्रतिज्ञाहरूमाथि मनन गरूँ भनेर, मेरा आँखा रातका पहरहरूमा खुला रहन्‍छन्।"},{"number":149,"verse":"तपाईंको करुणाअनुसार मेरो सोर सुनिदिनुहोस्, हे परमप्रभु, तपाईंका नियमअनुसार मेरो प्राणलाई सुरक्षित राख्‍नुहोस्।"},{"number":150,"verse":"कुचेष्‍टा रच्‍ने दुष्‍टहरू नजिक आइसकेका छन्, तर तिनीहरू तपाईंको व्‍यवस्‍थाबाट टाढ़ा छन्।"},{"number":151,"verse":"तर हे परमप्रभु, तपाईं नजिकै हुनुहुन्‍छ, र तपाईंका सबै आज्ञाहरू सत्‍य छन्।"},{"number":152,"verse":"अतीतदेखि नै तपाईंका कानूनहरूबाट मैले सिकें, कि तपाईंले तिनीहरूलाई सदासर्वदा रहून् भनी स्‍थापना गर्नुभयो।"},{"number":153,"verse":"( रेश) मेरो दु:खलाई विचार गर्नुहोस्, र मलाई छुटकारा दिनुहोस्, किनकि तपाईंको व्‍यवस्‍था मैले बिर्सेको छैनँ।"},{"number":154,"verse":"मेरो पक्षमा निर्णय दिनुहोस्, र मलाई छुटाउनुहोस्। तपाईंको प्रतिज्ञाअनुसार मेरो प्राणलाई सुरक्षा गर्नुहोस्।"},{"number":155,"verse":"दुष्‍टहरूबाट उद्धार टाढ़ा छ, किनकि तिनीहरूले तपाईंका विधिहरूको खोजी गर्दैनन्।"},{"number":156,"verse":"हे परमप्रभु, तपाईंको दया-दृष्‍टि अति महान् छ, तपाईंका नियमहरूअनुसार मेरो प्राणलाई सुरक्षित राख्‍नुहोस्।"},{"number":157,"verse":"मलाई सताउने शत्रुहरू अनेक छन्, तापनि तपाईंका कानूनहरूबाट म तर्केको छैनँ।"},{"number":158,"verse":"विश्‍वासघातीहरूलाई म घृणाको दृष्‍टिले हेर्छु, किनभने तिनीहरूले तपाईंको वचन पालन गर्दैनन्।"},{"number":159,"verse":"हेर्नुहोस्, म कसरी तपाईंका आदेशहरूलाई प्रेम गर्दछु, हे परमप्रभु, तपाईंको करुणाअनुसार मेरो प्राणलाई सुरक्षित राख्‍नुहोस्।"},{"number":160,"verse":"तपाईंका सम्‍पूर्ण वचनहरू सत्‍य छन्, र तपाईंका सबै धार्मिक नियमहरू अनन्‍तका छन्।"},{"number":161,"verse":"( शीन) शासकहरूले अकारण मलाई सताउँछन्, तर मेरो हृदयले तपाईंका वचनको भय मान्‍दछ।"},{"number":162,"verse":"जसरी लूटको ठूलो धन पाउने व्‍यक्ति रमाउँछ, म तपाईंको प्रतिज्ञामा हर्षित हुन्‍छु।"},{"number":163,"verse":"झूटलाई म घृणा गर्छु, र तुच्‍छ ठान्‍छु, तर तपाईंको व्‍यवस्‍थालाई म प्रेम गर्दछु।"},{"number":164,"verse":"तपाईंका धार्मिक नियमहरूका निम्‍ति दिनमा सात चोटि म तपाईंको प्रशंसा गर्दछु।"},{"number":165,"verse":"तपाईंको व्‍यवस्‍थासँग प्रेम गर्नेहरूलाई ठूलो शान्‍ति हुन्‍छ, र तिनीहरूले ठेस खाने कुनै कारण रहँदैन।"},{"number":166,"verse":"हे परमप्रभु, तपाईंका उद्धारको म प्रतीक्षा गर्छु, र तपाईंका आज्ञाहरू पालन गर्दछु।"},{"number":167,"verse":"तपाईंका कानूनहरू पालन गर्दछु, किनभने म तिनलाई अत्‍यन्‍तै प्रेम गर्दछु।"},{"number":168,"verse":"म तपाईंका आदेशहरू र कानूनहरू पालन गर्दछु, किनकि मेरा सबै आचरण तपाईंकै सामु प्रष्‍ट छन्।"},{"number":169,"verse":"( ताव) हे परमप्रभु, मेरो पुकारा तपाईंको सामु पुगोस्, तपाईंको वचनअनुसार मलाई समझशक्ति दिनुहोस्।"},{"number":170,"verse":"मेरो नम्र-निवेदन तपाईंको सामुन्‍ने पुगोस्। तपाईंको प्रतिज्ञाअनुसार मलाई छुटकारा दिनुहोस्।"},{"number":171,"verse":"मेरा ओठ तपाईंको प्रशंसाले भरपूर होऊन्, किनकि तपाईंले आफ्‍ना विधिहरू मलाई सिकाउनुहुन्‍छ।"},{"number":172,"verse":"मेरो जिब्रोले तपाईंका वचनको भजन गाओस्, किनकि तपाईंका सबै आज्ञाहरू धर्ममय छन्।"},{"number":173,"verse":"तपाईंको बाहुली मलाई मदत गर्न तत्‍पर रहोस्, किनकि तपाईंका आदेशहरूलाई मैले चुनेको छु।"},{"number":174,"verse":"हे परमप्रभु, म तपाईंका उद्धारको तृष्‍णा राख्‍छु, र तपाईंको व्‍यवस्‍था मेरो खुशीयाली हो।"},{"number":175,"verse":"म जीवित रहूँ, र तपाईंको प्रशंसा गर्न सकूँ, र तपाईंका नियमहरूले मलाई थामून्।"},{"number":176,"verse":"हराएको भेड़ाजस्‍तो म बरालिएको छु, आफ्‍नो दासलाई खोज्‍नुहोस्, किनकि मैले तपाईंका आज्ञाहरू बिर्सेको छैनँ।"}]}