{"bibleAbbr":"neNRV2012","bookName":"भजनसंग्रह","bookEnglishName":"Psalms","chapterNumber":50,"verses":[{"number":1,"verse":"( परमेश्‍वर साँचो न्‍यायाधीश) आसापको भजन [1] सर्वशक्तिमान् परमेश्‍वर, परमप्रभु बोल्‍नुहुन्‍छ, र सूर्योदयदेखि सूर्यास्‍तसम्‍म पृथ्‍वीलाई बोलाउनुहुन्‍छ।"},{"number":2,"verse":"सौन्‍दर्यमा सिद्ध सियोनबाट परमेश्‍वर प्रकाशमान् हुनुभएको छ।"},{"number":3,"verse":"हाम्रा परमेश्‍वर आउनुहुन्‍छ, र मौन बस्‍नुहुनेछैन। उहाँको अगि एक भस्‍म गर्ने आगो छ, र उहाँको चारैपट्टि प्रचण्‍ड आँधीबेहरी छ।"},{"number":4,"verse":"आफ्‍नो प्रजाको इन्‍साफ गर्न उहाँले माथिको आकाश र पृथ्‍वीलाई बोलाउनुहुन्‍छ: ( )"},{"number":5,"verse":"“ममा समर्पित हुने, अनि बलि चढ़ाएर मसँग करार बाँध्‍ने मेरा भक्तजनहरूलाई मकहाँ भेला गर।”"},{"number":6,"verse":"अनि स्‍वर्गले उहाँको धार्मिकताको घोषणा गर्दछ, किनकि परमेश्‍वर स्‍वयम् न्‍यायाधीश हुनुहुन्‍छ। सेला"},{"number":7,"verse":"“हे मेरो प्रजा, सुन्, र म तँसँग बोल्‍नेछु, हे इस्राएल, म तेरो विरुद्धमा गवाही दिनेछु। म परमेश्‍वर हुँ, तेरा परमेश्‍वर।"},{"number":8,"verse":"तेरा बलिदानहरूका लागि म तँलाई दोष दिन्‍नँ, वा तेरा होमबलिहरूका लागि, जो निरन्‍तर मेरो सामुन्‍ने छन्।"},{"number":9,"verse":"तेरो गोठको साँढ़े, अथवा तेरा गोठहरूबाट बोकाको मलाई आवश्‍यकता छैन।"},{"number":10,"verse":"किनकि जङ्गलको हरेक बस्‍तु र हजारौँ डाँड़ाहरूका गाईबस्‍तु मेरै हुन्।"},{"number":11,"verse":"पर्वतहरूको प्रत्‍येक पक्षीलाई म चिन्‍छु, र भूमिका सबै प्राणीहरू मेरै हुन्।"},{"number":12,"verse":"म भोकै भए तापनि तँलाई भन्‍नेथिइनँ, किनकि पृथ्‍वी र त्‍यसमा भएका यावत् थोक मेरै हुन्।"},{"number":13,"verse":"के म साँढ़ेहरूको मासु खान्‍छु अथवा बाख्राहरूको रगत पिउँछु?"},{"number":14,"verse":"परमेश्‍वरलाई धन्‍यवाद बलि चढ़ा, र सर्वोच्‍चलाई दिएको भाकल पूरा गर्।"},{"number":15,"verse":"र सङ्कष्‍टको दिनमा मलाई पुकार्, र म तँलाई छुटाउनेछु, र तैंले मेरो महिमा गर्नेछस्।”"},{"number":16,"verse":"तर दुष्‍टलाई परमेश्‍वरले भन्‍नुहुन्‍छ, “मेरो व्‍यवस्‍था पाठ गर्ने तेरो के हक छ? वा तेरा ओठले मेरो करारको कुरा गर्ने तेरो के अधिकार छ?"},{"number":17,"verse":"तँ मेरा शिक्षालाई घृणा गर्दछस्, र मेरा वचनलाई लत्त्याउँछस्।"},{"number":18,"verse":"चोरलाई भेट्दा तँ चोरकै साथी हुन्‍छस्, अनि तँ व्‍यभिचारीहरूको सङ्गत गर्छस्।"},{"number":19,"verse":"खराबी बोल्‍नलाई तँ आफ्‍नो मुख चलाउँछस्, र तेरो जिब्रोलाई छली कुराको लागि काममा लगाउँछस्।"},{"number":20,"verse":"तँ निरन्‍तर आफ्‍नै भाइको विरुद्धमा बोल्‍छस्, र तेरो साक्‍खै भाइको निन्‍दा गर्छस्।"},{"number":21,"verse":"तैंले यी सब काम गरेको छस्, र म चूप लागें, तैंले सोचिस् म सर्वथा तँजस्‍तै छु। तर म तँलाई हप्‍काउनेछु, र तेरै मुखको अगि तेरो दोष देखाउनेछु।"},{"number":22,"verse":"“हे परमेश्‍वरलाई बिर्सने हो, यो राम्ररी विचार गर्, नत्रता म तँलाई टुक्रा-टुक्रा पार्नेछु, अनि तँलाई छुटाउने कोही पनि हुँदैन।"},{"number":23,"verse":"धन्‍यवाद बलि चढ़ाउनेले नै मेरो महिमा गर्दछ, र त्‍यसले मार्ग सुधार्छ, यसरी म त्‍यसलाई परमेश्‍वरको मुक्ति देखाउनेछु।”"}]}