{"bibleAbbr":"neNRV2012","bookName":"भजनसंग्रह","bookEnglishName":"Psalms","chapterNumber":35,"verses":[{"number":1,"verse":"( न्‍यायको निम्‍ति प्रार्थना) दाऊदको भजन [1] हे परमप्रभु, मलाई विरोध गर्नेहरूको विरोध गरिदिनुहोस्, मसँग युद्ध गर्नेहरूका विरुद्धमा युद्ध गरिदिनुहोस्।"},{"number":2,"verse":"कवच पहिरनुहोस् र ढाल लिनुहोस्, र मेरो सहायतामा खड़ा हुनुहोस्।"},{"number":3,"verse":"मलाई खेद्नेहरूका विरुद्धमा भाला र बर्छा उठाउनुहोस्, मेरो प्राणलाई भन्‍नुहोस्, “म तेरो उद्धार हुँ।”"},{"number":4,"verse":"मेरो ज्‍यानको खेदो गर्नेहरू शर्ममा परून्, र तिनीहरू अपमानित होऊन्। मेरो विरुद्धमा उपाय रच्‍नेहरू लखेटिऊन् र अलमल्‍ल परून्।"},{"number":5,"verse":"तिनीहरू बतासले उड़ाएको भुसजस्‍ता होऊन्, र परमप्रभुका स्‍वर्गदूतले तिनीहरूलाई लखेटून्।"},{"number":6,"verse":"तिनीहरूको बाटो अँध्‍यारो र चिप्‍लो होस्, र परमप्रभुका दूतले तिनीहरूलाई लखेटी नै रहून्।"},{"number":7,"verse":"किनकि विनाकारण तिनीहरूले मलाई फसाउनलाई जाल बिछाए, र विनाकारण मेरो प्राण लिन तिनीहरूले खाड़ल खने।"},{"number":8,"verse":"अकस्‍मात् तिनीहरूमाथि सर्वनाश आइपरोस्, तिनीहरूले लुकाएर थापेको पासोमा तिनीहरू आफै परून्, तिनीहरू आफै त्‍यस खाड़लमा परेर नष्‍ट होऊन्।"},{"number":9,"verse":"तब मेरो प्राणचाहिँ परमप्रभुमा हर्षित हुनेछ, र उहाँबाटै भएको उद्धारमा उल्‍लसित हुनेछ।"},{"number":10,"verse":"मेरा समस्‍त जीवनले भन्‍नेछ, “हे परमप्रभु, तपाईंजस्‍तो को छ र? निर्बललाई आफूभन्‍दा शक्तिशाली मानिसबाट तपाईं बचाउनुहुन्‍छ, अनि निर्बल र दरिद्रलाई अत्‍याचारीबाट उद्धार गर्नुहुन्‍छ।”"},{"number":11,"verse":"निर्दयी साक्षीहरू अगि आउँछन्। मैले जान्‍दै नजानेका कुरा तिनीहरू मलाई सोध्‍छन्।"},{"number":12,"verse":"तिनीहरू भलाइको बदला मलाई खराबी गर्छन्, र मेरो प्राणलाई अत्‍यन्‍त निराश छोड्छन्।"},{"number":13,"verse":"तापनि तिनीहरू बिरामी हुँदा, मैले भाङ्ग्राको वस्‍त्र लगाएँ, र उपवास बसेर आफूलाई दीन बनाएँ। जब मेरा प्रार्थना उत्तरविनै फर्केर आए,"},{"number":14,"verse":"मेरा मित्र र मेरो भाइको निम्‍ति शोक गरेझैँ म शोक गर्दै हिँडें। आफ्‍नी आमाको निम्‍ति विलाप गरेझैँ शिर झुकाएर मैले शोक मनाएँ।"},{"number":15,"verse":"तर जब मैले ठेस खाएँ, हाँसो गर्दै तिनीहरू मेरो विरुद्धमा एकत्र भए। मैले थाहै नपाएको बेलामा आक्रमणकारीहरू मेरो विरुद्धमा जम्‍मा भए। तिनीहरूले लगातार मेरो निन्‍दा गरे।"},{"number":16,"verse":"अधर्मीझैँ तिनीहरूले वैमनस्‍यपूर्वक निन्‍दा गरे, तिनीहरूले ममाथि दाह्रा किटे।"},{"number":17,"verse":"हे परमप्रभु, कहिलेसम्‍म तपाईं हेरिरहनुहुन्‍छ? तिनीहरूले ममाथि ल्‍याएको आक्रमणबाट, ती सिंहहरूबाट मेरो ज्‍यानलाई छुटाउनुहोस्।"},{"number":18,"verse":"ठूलो समुदायमा म तपाईंमा धन्‍यवाद चढ़ाउनेछु, विशाल जन-समूहमा म तपाईंको प्रशंसा गर्नेछु।"},{"number":19,"verse":"अकारण मेरा शत्रुहरू मेरो विरुद्धमा रमाउन नपाऊन्, ( ; ) अकारण मलाई घृणा गर्नेहरूले मेरो वैमनस्‍यपूर्वक खिसी गर्न नपाऊन्।"},{"number":20,"verse":"तिनीहरू त शान्‍तिको कुरै गर्दैनन्, तर देशमा शान्‍तिसँग बस्‍ने मानिसहरूका विरुद्धमा झूटा अभियोगहरू रच्‍छन्।"},{"number":21,"verse":"ठूलो मुख बाएर मेरो विरुद्धमा तिनीहरू भन्‍छन्, “आहा! आहा! हामीले आफ्‍नै आँखाले यो देख्‍न पायौं।”"},{"number":22,"verse":"हे परमप्रभु, तपाईंले यो देख्‍नुभएको छ, मौन नबस्‍नुहोस्। हे परमप्रभु, मबाट टाढ़ा नहुनुहोस्।"},{"number":23,"verse":"उठ्नुहोस्, र मेरो रक्षाको निम्‍ति जाग्‍नुहोस्। हे परमप्रभु, मेरा परमेश्‍वर, मेरो निम्‍ति लड़िदिनुहोस्।"},{"number":24,"verse":"हे मेरा परमप्रभु परमेश्‍वर, तपाईंकै धार्मिकताअनुसार मलाई निर्दोष ठहराउनुहोस्। ममाथि तिनीहरू रमाउन नपाऊन्।"},{"number":25,"verse":"तिनीहरूले आफ्‍ना मनमा, “आहा! हामीले चिताएका पुग्‍यो” भन्‍न नपाऊन्, अथवा “हामीले त्‍यसलाई निलिदियौं” भन्‍न नपाऊन्।"},{"number":26,"verse":"मेरो आपत्को समय मेरो हाँसो उड़ाउनेहरू सबै लाजमा परून् र अस्‍तव्‍यस्‍त होऊन्। मभन्‍दा ठूलो हुँ भनी धाक दिनेहरू सबै लाजमा परून् र अपमानित होऊन्।"},{"number":27,"verse":"म दोष-मुक्त भएको कामना राख्‍नेहरू आनन्‍दले जयजयकार गरून् र हर्षित होऊन्। तिनीहरूले निरन्‍तर यसो भनिरहून्, “परमप्रभुको नाम उच्‍च होस्, जो आफ्‍नो दासको कल्‍याणमा प्रसन्‍न हुनुहुन्‍छ।”"},{"number":28,"verse":"मेरो जिब्रोले तपाईंको धार्मिकताको बखान गर्नेछ, र म तपाईंको प्रशंसा दिनभरि गर्नेछु।"}]}