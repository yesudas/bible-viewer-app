{"bibleAbbr":"neNRV2012","bookName":"भजनसंग्रह","bookEnglishName":"Psalms","chapterNumber":45,"verses":[{"number":1,"verse":"( राजाको विवाह-गीत) सङ्गीत-निर्देशकको निम्‍ति कोरहवंशीको मस्‍किल, “लिली फूल” को रागअनुसार विवाह-गीत [1] उत्तम विषयले मेरो हृदय उत्तेजित भएको छ, जसै म राजाको निम्‍ति गीत गाउँदछु। मेरो जिब्रो सिपालु लेखकको कलम बनेको छ।"},{"number":2,"verse":"तपाईं पुरुषहरूमध्‍ये सर्वश्रेष्‍ठ हुनुहुन्‍छ, तपाईंका ओठ अनुग्रहले अभिषेक भएका छन्, किनकि परमेश्‍वरले तपाईंलाई सदाकालको निम्‍ति आशिष् दिनुभएको छ।"},{"number":3,"verse":"हे परमशक्तिशाली, आफ्‍नो कमरमा आफ्‍नो तरवार भिर्नुहोस्, अनि प्रताप र गौरव धारण गर्नुहोस्।"},{"number":4,"verse":"आफ्‍नो गौरवमा विजयसाथ, सत्‍यता, नम्रता र धार्मिकताको पक्षमा तपाईंको सवारी होस्। तपाईंको दाहिने बाहुलीले चमत्‍कारका कार्य प्रदर्शन गरोस्।"},{"number":5,"verse":"तपाईंका तीक्ष्ण बाणहरूले राजाका शत्रुहरूका मुटु छेडून्। जाति-जातिहरू तपाईंका चरणमा झुकून्।"},{"number":6,"verse":"हे परमेश्‍वर, तपाईंको सिंहासन सदासर्वदाको निम्‍ति रहिरहन्‍छ, ( ) र न्‍यायको राजदण्‍ड तपाईंका राज्‍यको राजदण्‍ड हुनेछ।"},{"number":7,"verse":"तपाईं धार्मिकतालाई प्रेम गर्नुहुन्‍छ, र अधर्मलाई घृणा गर्नुहुन्‍छ। यसकारण परमेश्‍वर, तपाईंका परमेश्‍वरले तपाईंलाई आफ्‍ना साथीहरूभन्‍दा बढ्ता गरेर हर्षको तेलले तपाईंलाई अभिषेक गर्नुभएको छ।"},{"number":8,"verse":"तपाईंका सबै पोशाकहरू मूर्र, एलवा र तेजपातको बास्‍नाले सुगन्‍धित छन्। हस्‍ती हाड़ले सुसज्‍जित महलबाट तारको सुरिलो सङ्गीतले तपाईंलाई प्रसन्‍न तुल्‍याउँछ।"},{"number":9,"verse":"राजकन्‍याहरू तपाईंका आदरणीय महिलाहरूमध्‍येका हुन्, तपाईंको दाहिनेपट्टि ओपीरको सुनका गहना पहिरेकी राजसी दुलही छिन्।"},{"number":10,"verse":"ध्‍यान देऊ, हे राजकन्‍या, र कान थापेर सुन, तिम्रा आफन्‍तहरू र तिम्रा पिताको घरलाई बिर्स।"},{"number":11,"verse":"तिम्रो सौन्‍दर्यमा राजा मोहित हुनुभएको छ। उहाँलाई सम्‍मान देऊ, किनकि उहाँ तिम्रा स्‍वामी हुनुहुन्‍छ।"},{"number":12,"verse":"टुरोसकी राजकन्‍या उपहार लिएर आउनेछिन्, धनाढ्य मानिसहरूले तिम्रो निगाह खोज्‍नेछन्।"},{"number":13,"verse":"आफ्‍नो खोपीमा राजकुमारी ऐश्‍वर्यमयी छिन्। तिनको वस्‍त्रमा सुन जड़िएको छ।"},{"number":14,"verse":"बुट्टा भरिएका पोशाकमा तिनी राजाकहाँ पुर्‍याइन्‍छिन्। तिनका कुमारी सहेलीहरू तिनलाई पछ्याउँछन्, र तपाईंकहाँ ल्‍याइन्‍छिन्।"},{"number":15,"verse":"खुशी र आनन्‍दसित तिनीहरू भित्र लगिन्‍छन्। तिनीहरू राजाको महलभित्र प्रवेश गर्छन्।"},{"number":16,"verse":"तपाईंका पिताको स्‍थान तपाईंका पुत्रहरूले लिनेछन्। तपाईंले तिनीहरूलाई सारा देशमा राजकुमारहरू बनाउनुहुनेछ।"},{"number":17,"verse":"तपाईंको स्‍मृति पुस्‍ता-पुस्‍तासम्‍म म कायम राखिदिनेछु, यसकारण जाति-जातिहरूले सदासर्वदा तपाईंको प्रशंसा गर्नेछन्।"}]}