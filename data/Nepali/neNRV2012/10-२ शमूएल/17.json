{"bibleAbbr":"neNRV2012","bookName":"२ शमूएल","bookEnglishName":"2 Samuel","chapterNumber":17,"verses":[{"number":1,"verse":"( अहीतोपेलको पतन र मृत्यु) अहीतोपेलले अब्‍शालोमलाई भने, “बाह्र हजार मानिस छान्‍नुहोस्, र आज राती दाऊदलाई खेद्नुहोस् भन्‍ने मेरो सल्‍लाह छ।"},{"number":2,"verse":"तिनी थाकेर हैरान भएको बेलामा तिनलाई हमला गर्नुहोस्। तिनलाई आतङ्कित बनाउनुहोस्, र तिनीसँग भएका सबै मानिस तितरबितर हुनेछन्। राजालाई बाहेक अरू कसैलाई नमार्नुहोस्।"},{"number":3,"verse":"सबै मानिसहरूलाई तपाईंकहाँ फर्काइल्‍याउनुहोस्। तिनको मृत्‍युले नै सबै जनालाई फर्काइल्‍याउन सक्‍छ। अरू सबै मानिसहरूमाथि चाहिँ कुनै हानि हुनेछैन।”"},{"number":4,"verse":"अब्‍शालोम र इस्राएलका सबै धर्म-गुरुहरूले अहीतोपेलको सल्‍लाह स्‍वीकार गरे।"},{"number":5,"verse":"तर अब्‍शालोमले भने, “अरकी हूशैलाई बोलाइपठाओ, र तिनले के भन्‍दारहेछन् सो हामी सुनौं।”"},{"number":6,"verse":"हूशै आए, र अहीतोपेलले भनेका सबै कुरा अब्‍शालोमले तिनलाई भनिदिए, र तिनलाई सोधे, “अहीतोपेलले हामीलाई यस्‍तो सल्‍लाह दिएका छन्। के हामी तिनले भनेअनुसार गरौं? होइन भने, तिम्रो के विचार छ भन।”"},{"number":7,"verse":"हूशैले अब्‍शालोमलाई भने, “यस पल्‍ट अहीतोपेलले दिएका सल्‍लाह ठीक छैन।”"},{"number":8,"verse":"हूशैले अझै भने, तपाईंका पिता र उहाँसँग भएका मानिसहरू अनुभवी लड़ाकाहरू छन्, र बच्‍चा खोसिएका जङ्गलका क्रोधी भालूहरूजस्‍ता छन्। तपाईंका पिता युद्ध-कलामा निपुण हुनुहुन्‍छ, अनि उहाँ राती सेनासँग बस्‍नुहुनेछैन।"},{"number":9,"verse":"अहिले पनि उहाँ कुनै ओड़ारमा वा अरू त्‍यस्‍तै ठाउँमा लुकिरहनुभएको छ होला। यदि उहाँले उछिनेर पहिले नै तपाईंको फौजलाई हमला गर्नुभयो भने र यो कुरा थाहा लाग्‍यो भने सुन्‍नेले भन्‍नेछन् ‘अब्‍शालोमका पछि लाग्‍ने फौजहरू त नष्‍ट भएका छन्।’"},{"number":10,"verse":"त्‍यसो हुँदा कस्‍तै सूरो र सिंहजस्‍तै मुटु भएको मानिसको साहस पनि हराउनेछ। किनभने सारा इस्राएलले जान्‍दछ कि तपाईंका पिता एक महावीर हुनुहुन्‍छ, र उहाँसँग हुनेहरू पनि साहसीहरू छन्।"},{"number":11,"verse":"यसैले मेरो सल्‍लाह यही छ: दानदेखि बेर्शेबासम्‍मका सारा इस्राएललाई समुद्रका बालुवाका कणजस्‍तै तपाईंकहाँ जम्‍मा हुन दिनुहोस्, र तिनीहरूका अगाड़ि तपाईं आफै युद्धमा मानिसहरूलाई लिएर जानुहोस्।"},{"number":12,"verse":"तब उहाँ जहाँ हुनुभए तापनि हामी कहीँ न कहीँ उहाँमाथि आक्रमण गर्नेछौं, र भूइँमा शीत परेझैँ उहाँमाथि ओइरिनेछौं, अनि उहाँका घरानाको एउटै पनि अथवा उहाँपछि लाग्‍नेहरू कुनै पनि जीवित छोड़िनेछैन।"},{"number":13,"verse":"उहाँ कुनै सहरभित्र शरण लिनुभए तापनि सारा इस्राएलले त्‍यस सहरलाई लठारा ल्‍याएर एउटै ढुङ्गा पनि त्‍यसको जगमा नपाइने गरी हामी घिस्‍स्‍याएर बेँसीमा पुर्‍याउनेछौं।”"},{"number":14,"verse":"अब्‍शालोम र इस्राएलका सबै मानिसहरूले भने, “अरकी हूशैले अहीतोपेलको भन्‍दा राम्रो सल्‍लाह दिएका छन्।” यो त अहीतोपेलको राम्रो सल्‍लाह विफल बनाउने, अनि यसरी अब्‍शालोमको विनाश गर्ने परमप्रभुको अभिप्राय मात्र थियो।"},{"number":15,"verse":"हूशैले सादोक र अबियाथार पूजाहारीहरूलाई अहीतोपेलले अब्‍शालोम र इस्राएलका धर्म-गुरुहरूलाई दिएको सल्‍लाह, अनि आफूले दिएको सल्‍लाह पनि बताइदिए।"},{"number":16,"verse":"हूशैले भने, “यसैले अब चाँड़ो दाऊदकहाँ मानिस पठाओ, र उहाँलाई यसो भन, ‘मरुभूमिका जँघारहरूमा वास नबस्‍नू तर पारि गइहाल्‍नू, नत्रता राजा र उहाँका मानिसहरू खतम पारिनेछन्’।”"},{"number":17,"verse":"जोनाथन र अहीमासचाहिँ एनरोगेलमा पर्खिबसेका थिए, र एउटी दासी गएर तिनीहरूलाई खबर दिन्‍थी, अनि तिनीहरूले चाहिँ दाऊदलाई खबर दिन्‍थे। किनभने सहरभित्र कसैले देख्‍ने खतरामा पर्न तिनीहरू चाहँदैनथे।"},{"number":18,"verse":"तर यस पल्‍ट त एक जना केटाले तिनीहरूलाई देख्‍यो, र त्‍यसले अब्‍शालोमलाई सुनाइदियो। यसैले ती दुई जना हतार-हतार गरी बहूरीममा एक जना मानिसको घरमा गए। त्‍यसका घरको आँगनमा एउटा इनार थियो, अनि तिनीहरू त्‍यसभित्र पसे।"},{"number":19,"verse":"त्‍यस मानिसकी पत्‍नीले एउटा ढक्‍कन ल्‍याएर त्‍यस इनारको मुखमा फिँजाइदिई, र त्‍यसमाथि अन्‍नको बिस्‍कुन राखिदिई, अनि कसैलाई त्‍यसको केही थाहा भएन।"},{"number":20,"verse":"अब्‍शालोमका मानिसहरू आएर त्‍यस स्‍त्रीलाई सोधे, “अहीमास र जोनाथन कहाँ छन्?” त्‍यसले भनी “तिनीहरू त खोला पारि गए।” ती मानिसहरूले यताउता खोजे, तर कसैलाई भेट्टाएनन्। यसैले उनीहरू यरूशलेममा फर्के।"},{"number":21,"verse":"जब उनीहरू गइसके तब ती दुई मानिसहरू इनारबाट उक्‍लेर निस्‍के, र दाऊद राजाकहाँ गएर सबै कुरा बताइदिए। तिनीहरूले भने, “उठ्नुहोस्, र झट्टै खोला तर्नुहोस्।” अनि राजाको विरुद्धमा अहीतोपेलले गरेको युक्ति तिनीहरूले सुनाइदिए।"},{"number":22,"verse":"यसैले दाऊद र तिनका सबै दल तुरुन्‍त यर्दन नदी पार गर्न लागे। मिरमिरे उज्‍यालोमा पारिपट्टिको किनारमा नपुगेको कोही पनि रहेन।"},{"number":23,"verse":"जब आफूले दिएको सल्‍लाह नमानेको अहीतोपेलले बुझे, तब तिनले आफ्‍नो गधामा जीन-लगाम कसेर आफ्‍नो सहरपट्टि आफ्‍नो घरतिर गए। त्‍यहाँ तिनले आफ्‍नो घरलाई ठीकठाक गरी आफैलाई झुण्‍ड्याएर आत्‍महत्‍या गरे। तिनी यसरी मरे, र आफ्‍नो बुबाको चिहानमा गाड़िए।"},{"number":24,"verse":"अब्‍शालोम र तिनीसँग भएका सबै इस्राएलीहरू यर्दन पार गरे, तर दाऊद अघि नै महनोममा पुगिसकेका थिए।"},{"number":25,"verse":"अब्‍शालोमले योआबको सट्टामा अमासालाई सेनापति बनाएका थिए। तिनीचाहिँ इस्राएली येतेर नाउँ भएका मानिस र योआबकी आमा सरूयाहकी बहिनी अनि नाहाशकी छोरी अबीगेलका छोरा थिए।"},{"number":26,"verse":"इस्राएलीहरू र अब्‍शालोमले गिलादको जिल्‍लामा छाउनी हाले।"},{"number":27,"verse":"जब दाऊद महनोममा आइपुगे, तब अम्‍मोनीहरूको रब्‍बामा बस्‍ने नाहाशका छोरा शोबी, लो-देबारमा बस्‍ने अम्‍मीएलका छोरा माकीर र रोगलीममा बस्‍ने गिलादी बर्जिल्‍लैले"},{"number":28,"verse":"ओढ्ने-ओछ्याउने, भाँड़ा-कुँड़ा र कचौराहरू ल्‍याएर तिनलाई दिए। तिनीहरूले गहूँ, जौ, आँटा, चिउरा, सिमी, दाल,"},{"number":29,"verse":"मह, दही, भेड़ाहरू र गाईका दूधको पनीर दाऊद र तिनीसँग भएका मानिसहरूका निम्‍ति खानलाई दिए, किनभने मानिसहरू मरुभूमिमा भोकाएका, तिर्खाएका र थाकेका छन् भनी तिनीहरूले सम्‍झे।"}]}