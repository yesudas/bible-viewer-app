{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":13,"verses":[{"number":1,"verse":"( अय्यूबको ईमानदारीको प्रमाण) “यी सबै ता मैले आफ्‍नै आँखाले देखेको छु, मेरा आफ्‍नै कानले ती सुनेको छु, र मैले ती बुझेको छु।"},{"number":2,"verse":"तपाईंहरू जे जान्‍नुहुन्‍छ, त्‍यो म पनि जान्‍दछु। कुनै कुरामा म तपाईंहरूभन्‍दा कम छैनँ।"},{"number":3,"verse":"तर मचाहिँ त सर्वशक्तिमान्सँग कुरा गर्न, र परमेश्‍वरसँग बहस गर्न चाहन्‍छु।"},{"number":4,"verse":"तपाईंहरूचाहिँ आफ्‍ना झूटा कुराले सत्‍यलाई कलङ्कित पार्नुहुन्‍छ, तपाईंहरू सबै बेकम्‍मा वैद्यहरू हुनुहुन्‍छ, तपाईंहरू सबै!"},{"number":5,"verse":"तपाईंहरू चूप लागी बसे ता हुनेथियो! चूप लागेकोले नै तपाईंहरू बुद्धिमान् ठहरिनुहुनेथियो!"},{"number":6,"verse":"अब मेरो बहस सुन्‍नुहोस्, अनि मैले मेरो मामिला पेश गर्दा ध्‍यानसित सुन्‍नुहोस्।"},{"number":7,"verse":"के तपाईंहरू परमेश्‍वरको पक्षमा भएर यसरी अप्रिय कुरा बोल्‍नुहुन्‍छ? अथवा उहाँको पक्षमा भएर तपाईंहरू झूटो कुरा साबित गर्नुहुन्‍छ?"},{"number":8,"verse":"के तपाईंहरूले परमेश्‍वरको पक्ष लिनैपर्छ? अथवा उहाँको निम्‍ति मामिला पेश गर्नुहुन्‍छ?"},{"number":9,"verse":"उहाँले तपाईंहरूको जाँच गर्नुहुँदा के सबै ठीकै पाइएला? के मानिसहरूलाई छक्‍क्‍याएझैँ तपाईंहरू उहाँलाई पनि छक्‍क्‍याउनुहुन्‍छ?"},{"number":10,"verse":"मलाई झूटा दोष लाएर तपाईंहरूले उहाँको पक्ष लिनुभयो भने, उहाँले निश्‍चय नै तपाईंहरूलाई हप्‍काउनुहुन्‍छ।"},{"number":11,"verse":"के परमेश्‍वरको महामहिमाले तपाईंहरूलाई भयभीत पार्दैन र? के उहाँको भयले तपाईंहरूलाई विह्वल पार्दैन?"},{"number":12,"verse":"तपाईंहरूको सिद्धान्‍त त धूलो र खरानी मात्र हो, तपाईंहरूका सुरक्षा माटोजस्‍तै हुनेछन्।"},{"number":13,"verse":"“तपाईंहरू चूप लागी बस्‍नुहोस्, मलाई मेरो मनको कुरा बोल्‍न दिनुहोस्, अनि ममाथि जे हुन आउँछ, सो आउन दिनुहोस्।"},{"number":14,"verse":"म किन आफूलाई खतरामा हाल्‍छु, र मेरो प्राण आफ्‍नै हातमा लिन्‍छु?"},{"number":15,"verse":"उहाँले मलाई मार्नुभए तापनि म उहाँमाथि आफ्‍नो आशा राख्‍नेछु। म अझै मेरो मामिला उहाँको सामुन्‍ने पेश गर्ने नै छु।"},{"number":16,"verse":"अवश्‍य यो मेरो छुटकाराको निम्‍ति हुनेछ। किनकि कुनै पनि ईश्‍वरहीन मानिस उहाँको सामुन्‍ने आउने आँट गर्दैन।"},{"number":17,"verse":"सुन्‍नुहोस्, मेरो कुरा सुन्‍नुहोस्, र मेरो व्‍याख्‍यामा कान थाप्‍नुहोस्।"},{"number":18,"verse":"अब मैले मेरो मामिला तयार गरेको छु, मलाई यो थाहा छ म निर्दोष ठहरिनेछु।"},{"number":19,"verse":"के कसैले मेरो विरुद्धमा दोष लाउन सक्‍छ? यदि हो भने, म मौन रहनेछु र मर्नेछु।"},{"number":20,"verse":"“मलाई यी दुई कुराहरू मात्र मन्‍जूर होस्, हे परमेश्‍वर! तब म तपाईंको दृष्‍टिमा लुक्‍नेछैनँ।"},{"number":21,"verse":"तपाईंको गह्रौँ हात मबाट टाढ़ा लैजानुहोस्, र तपाईंको डरले मलाई भयभीत नपारोस्।"},{"number":22,"verse":"तब मलाई डाक्‍नुहोस्, र म जवाफ दिनेछु, अथवा म बोल्‍नेछु, र तपाईंले मलाई जवाफ दिनुहोस्।"},{"number":23,"verse":"मैले कति धेरै अधर्म र पाप गरेको छु? मलाई मेरा कसूर र मेरो पाप जनाइदिनुहोस्!"},{"number":24,"verse":"तपाईं आफ्‍नो मुख किन लुकाउनुहुन्‍छ? र मलाई आफ्‍नो शत्रुझैँ व्‍यवहार गर्नुहुन्‍छ?"},{"number":25,"verse":"के तपाईं उड़ाएको पातलाई पनि खेद्नुहुन्‍छ? के तपाईं सुकेको भुसको पछि लाग्‍नुहुन्‍छ?"},{"number":26,"verse":"मेरो निम्‍ति तपाईंले दण्‍ड तोकिदिनुभयो, मेरो युवावस्‍थाका दोष भोग्‍न लाउनुभयो।"},{"number":27,"verse":"ठिँगुरामा मेरो खुट्टा ठोकिदिनुभयो, मेरा सबै मार्गहरूलाई जाँच्‍नुभयो। ( ) मेरो पैतालामा कमाराको निशान लगाउनुभयो।"},{"number":28,"verse":"“यसकारण मानिस सड़ेको वस्‍तु र नाश हुने र कीराले खाएको वस्‍त्रजस्‍तै नष्‍ट हुँदैछन्।"}]}