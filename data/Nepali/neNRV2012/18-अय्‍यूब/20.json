{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":20,"verses":[{"number":1,"verse":"( दुष्‍टको प्रतिफल, सोपरको बयान) तब सोपर नमातीले जवाफ दिए:"},{"number":2,"verse":"“मेरो मनको पीरले जवाफ दिन मलाई उक्‍साएको छ, किनकि मलाई साह्रै अशान्‍ति भएको छ।"},{"number":3,"verse":"मलाई निन्‍दित तुल्‍याउने गाली मैले सुनेको छु, मेरो समझशक्तिले मलाई जवाफ दिन प्रेरित गरेको छ।"},{"number":4,"verse":"“तपाईंलाई निश्‍चय यो कुरा थाहा छ कि यस्‍तो ता समयको सुरुदेखि नै भएर आउँदैछ, मानिसलाई पृथ्‍वीमा राखेका समयदेखि नै।"},{"number":5,"verse":"दुष्‍टहरूको विजय थोरै दिनको निम्‍ति मात्र हो, ईश्‍वरहीन मानिसको आनन्‍द क्षणभरको निम्‍ति मात्र रहन्‍छ।"},{"number":6,"verse":"त्‍यसको घमण्‍ड आकाशजत्तिकै अल्‍गो भएर उठे तापनि, र त्‍यसको शिरले बादललाई छोए तापनि,"},{"number":7,"verse":"त्‍यो आफ्‍नै मलजस्‍तै बिलकुल खतम भएर नष्‍ट हुन्‍छ, र त्‍यसलाई देख्‍ने सबैले भन्‍नेछन्, त्‍यो कहाँ गयो खोइ?”"},{"number":8,"verse":"सपनाझैँ कहिल्‍यै नभेट्टाइने गरी त्‍यो हराइहाल्‍छ, रातको दर्शनझैँ त्‍यो लोप भइहाल्‍छ।"},{"number":9,"verse":"त्‍यसलाई देख्‍ने आँखाले फेरि त्‍यसलाई कहिल्‍यै देख्‍नेछैन, त्‍यसको ठाउँले त्‍यसलाई कहिल्‍यै हेर्नेछैन?"},{"number":10,"verse":"त्‍यसका छोराहरूले कङ्गालीहरूसित सम्‍बन्‍ध सच्‍याउनेछन्, र त्‍यसका आफ्‍नै हातले आफ्‍ना धन-सम्‍पत्तिहरू फर्काउनेछ।"},{"number":11,"verse":"युवावस्‍था र बल त्‍यसका हड्डी-हड्डीमा भए तापनि, ती त्‍यससँगै धूलोमा पड़िरहनेछन्।"},{"number":12,"verse":"“खराब कुरो त्‍यसको मुखमा मीठो लागे तापनि, जिब्रोले त्‍यसलाई लटपटाएर मीठो बनाए तापनि,"},{"number":13,"verse":"त्‍यसलाई छोड्न नसके तापनि, र मुखमा राखिछोड़े तापनि,"},{"number":14,"verse":"त्‍यसको खानेकुरा त्‍यसको पेटमा अमिलो हुनेछ, र साँपको विषझैँ त्‍यो त्‍यसभित्र परिवर्तन हुनेछ।"},{"number":15,"verse":"त्‍यसले निलेको धन-सम्‍पत्ति त्‍यसले फेरि बमन गरेर निकाल्‍छ, परमेश्‍वरले त्‍यसलाई त्‍यो उकेल्‍न लाउनुहुन्‍छ।"},{"number":16,"verse":"त्‍यसले साँबे-सर्पको विष चुस्‍छ, विषालु साँपको दाँतले त्‍यसलाई मार्छ।"},{"number":17,"verse":"त्‍यसले मह र तरको खोला तथा नदीहरूमा रमाइलो गर्नेछैन।"},{"number":18,"verse":"आफूले परिश्रम गरेका कुराहरू नखाईकनै फिर्ता दिनुपर्छ, आफ्‍नो व्‍यापारका नाफाहरूमा त्‍यसले आनन्‍द मनाउन पाउनेछैन।"},{"number":19,"verse":"किनभने त्‍यसले गरीबमाथि थिचोमिचो गरेर त्‍यसलाई सताएको छ, आफूले नबनाएका घरहरू त्‍यसले बलपूर्वक कब्‍जा गरेको छ।"},{"number":20,"verse":"“किनभने त्‍यसको भोक शान्‍त हुनेछैन, त्‍यसले आफ्‍नो सम्‍पत्तिले आफूलाई बचाउन सक्‍दैन।"},{"number":21,"verse":"खानलाई त्‍यसको निम्‍ति केही पनि रहेन, त्‍यसको सुदिन धेरै दिनसम्‍म रहँदैन।"},{"number":22,"verse":"त्‍यसको प्रशस्‍ततामा पनि त्‍यसको दु:खले त्‍यसलाई उछिन्‍नेछ, पूरा कष्‍ट त्‍यसमाथि आइलाग्‍नेछ।"},{"number":23,"verse":"त्‍यसले आफ्‍नो पेट भरेपछि परमेश्‍वरले आफ्‍नो क्रोध त्‍यसमाथि पोखाउनुहुनेछ, र त्‍यसमाथि कड़ा मुक्‍का वर्षाउनुहुनेछ।"},{"number":24,"verse":"फलामका हतियारहरूको चोटबाट भागे तापनि, काँसाको टुप्‍पा भएको काँड़ले त्‍यसलाई छेड्नेछ।"},{"number":25,"verse":"त्‍यसले आफ्‍नो ढाड़बाट त्‍यसलाई निकाल्‍नेछ, त्‍यसको चम्‍कने टुप्‍पो त्‍यसको कलेजोबाट निस्‍कनेछ। त्रास त्‍यसमाथि आइपर्नेछ।"},{"number":26,"verse":"पूर्ण अन्‍धकारले त्‍यसको सम्‍पत्तिलाई पर्खिरहनेछ, प्रचण्‍ड आगोले त्‍यसलाई भस्‍म पार्नेछ, र त्‍यसका पालमा बाँकी भएका कुराहरूलाई नाश गर्नेछ।"},{"number":27,"verse":"स्‍वर्गले त्‍यसको दोष खुलस्‍त देखाउनेछ, पृथ्‍वी त्‍यसको विरुद्ध खड़ा हुनेछ।"},{"number":28,"verse":"त्‍यसको घरलाई भलले, परमेश्‍वरको क्रोधको दिनमा उर्लंदो बाढ़ले बगाएर लैजानेछ।"},{"number":29,"verse":"दुष्‍ट मानिसको निम्‍ति परमेश्‍वरको इनाम र परमेश्‍वरले ठहराउनुभएको फल यस्‍तै हुन्‍छ।”"}]}