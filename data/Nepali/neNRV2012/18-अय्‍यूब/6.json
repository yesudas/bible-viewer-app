{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":6,"verses":[{"number":1,"verse":"( आफ्‍ना मित्रहरूलाई अय्यूबको हप्की) तब अय्‍यूबले जवाफ दिए:"},{"number":2,"verse":"“हाय, मेरो मनको दु:ख जोख्‍न मात्र सकिए त, अनि मेरा सबै विपत्ति तीसँगै तराजूमा राखिएको भए त!"},{"number":3,"verse":"समुद्रका बालुवाभन्‍दा पनि ती गह्रौँ हुनेथिए— मेरा वचन उग्र भएकोमा कुनै आश्‍चर्य छैन।"},{"number":4,"verse":"सर्वशक्तिमान्का काँड़ ममा गाड़िएका छन्, अनि तिनका विष मेरो आत्‍माले पिउँदछ, परमेश्‍वरका त्रास मेरो विरुद्धमा खड़ा छन्।"},{"number":5,"verse":"के वन-गधा घाँस पाउँदा कराउँछ? अथवा आफ्‍नो कुँड़ो पाउँदा गोरु डुक्रन्‍छ?"},{"number":6,"verse":"के खल्‍लो खानेकुरा नूनविना खान सकिन्‍छ? के अण्‍डाको सेतो भागमा केही स्‍वाद हुन्‍छ?"},{"number":7,"verse":"मलाई भोक लाग्‍दा पनि ती छुन मन लाग्‍दैन, यस्‍तो भोजनले मलाई बिरामी बनाउँछ,"},{"number":8,"verse":"हाय! मैले बिन्‍ती गरेको कुरा पाए त हुनेथियो! मैले आशा गरेको थोक परमेश्‍वरले मन्‍जूर गर्नु भए त हुनेथियो!"},{"number":9,"verse":"मलाई धूलोपीठो पार्न परमेश्‍वर इच्‍छुक भए ता हुनेथियो! उहाँको हात स्‍वतन्‍त्र भएर मलाई खतम पारे त हुनेथियो!"},{"number":10,"verse":"त्‍यसले बरु मलाई शान्‍ति हुनेथियो! र कष्‍टमा पनि म आनन्‍दले उफ्रनेथिएँ! किनभने पवित्र जनका वचन मैले इन्‍कार गरेको छैनँ।"},{"number":11,"verse":"ममा के शक्ति छ र म अझ पनि आशा गरौं, मेरो अन्‍त के हुन्‍छ र म धैर्य धारण गरूँ?"},{"number":12,"verse":"के मेरो शक्ति ढुङ्गाको जस्‍तै छ र? अथवा के मेरो मासु काँसाको हो र?"},{"number":13,"verse":"के ममा आफूलाई सहायता गर्न केही बल रहेको छ? किनकि अब सफलता मबाट हटाइएको छ।"},{"number":14,"verse":"“सर्वशक्तिमान्तर्फको विश्‍वास त्‍यागेको भए तापनि निराश भएको मानिसलाई मित्रहरूको आस्‍था त हुनुपर्ने थियो!"},{"number":15,"verse":"तर मेरा दाजुभाइहरू ता पहाड़का सुक्‍ने र भल आउने खोलाझैँ, भरोसा गर्न नसकिने भए, भल आउने खोला झैँ।"},{"number":16,"verse":"जब पग्‍लेका बरफले, अथवा हिउँ पग्‍लेर भल आउँछ।"},{"number":17,"verse":"तर सुक्‍खा ऋतुमा बग्‍न छोड्छन्, र तापले ती नालाबाट हराइहाल्‍छन्।"},{"number":18,"verse":"तब यात्री-दल आफ्‍ना बाटोबाट तर्केर जान्‍छन्, तिनीहरू विनाशतिर उक्‍लन्‍छन् र नष्‍ट हुन्‍छन्।"},{"number":19,"verse":"तेमाका यात्री-दल आफ्‍ना निम्‍ति ती खोलाका पानी खोज्‍छन्, शेबाका व्‍यापारी दल तिनको आशासहित हेर्छन्।"},{"number":20,"verse":"आफूले भरोसा गरेका सबै कुरामा तिनीहरू निराश हुन्‍छन्, तिनीहरू निराश हुनलाई मात्र त्‍यहाँ पुग्‍छन्।"},{"number":21,"verse":"अब तपाईंहरू पनि सहायताविहीन हुनुहुन्‍छ भनी साबित भयो, तपाईंहरूले केही डरलाग्‍दो कुरा देख्‍नुभयो र भयभीत हुनुभयो।"},{"number":22,"verse":"‘मेरो पक्षमा केही दिनुहोस्, मेरो निम्‍ति तपाईंहरूको धन-सम्‍पत्तिबाट, मेरो छुटकाराको धरौटी तिरिदिनुहोस् भनी मैले भने र?"},{"number":23,"verse":"मलाई मेरा शत्रुहरूबाट छुटाउनुहोस्, निष्‍ठुर मानिसहरूका हातबाट दाम तिरेर मलाई मुक्त गर्नुहोस्, भनी मैले कहिल्‍यै भने?"},{"number":24,"verse":"“मलाई सिकाउनुहोस्, र म चूपचाप बसेर सुन्‍नेछु, मैले कहाँ गल्‍ती गरें, मलाई देखाइदिनुहोस्।"},{"number":25,"verse":"ईमानदार वचनहरू कति कष्‍टप्रद छन्। तर तपाईंहरूको तर्कले के प्रमाणित गर्दछ?"},{"number":26,"verse":"मैले भनेका कुराहरू तपाईंहरू सच्‍याउन चाहनुहुन्‍छ, र निराश मानिसको वचनलाई बतासझैँ ठान्‍नुहुन्‍छ?"},{"number":27,"verse":"तपाईंहरू टुहुराहरूलाई चिट्ठा हाल्‍नुहुन्‍छ? र आफ्‍नै साथीहरूलाई साट्नुहुन्‍छ।"},{"number":28,"verse":"“यसैले, अब म बिन्‍ती गर्दछु, फर्केर मलाई हेर्नुहोस्, के म तपाईंहरूको मुखकै सामुन्‍ने असत्‍य बोल्‍नेजस्‍तै छु र?"},{"number":29,"verse":"कमलो हुनुहोस्, ममाथि अरू अन्‍याय नगर्नुहोस्, फेरि सम्‍झनुहोस्, किनभने यहाँ मेरो ईमानदारीको सवाल छ।"},{"number":30,"verse":"के मेरा ओठहरूमा कुनै दुष्‍टता छ? के मेरो मुखले असल र खराबको बीचमा छुट्ट्याउन सक्‍दैन र?"}]}