{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":40,"verses":[{"number":1,"verse":"फेरि परमप्रभुले अय्‍यूबलाई भन्‍नुभयो:"},{"number":2,"verse":"“सर्वशक्तिमान्सँग वाद-विवाद गर्नेले उहाँलाई सच्‍याउन सक्‍छ र? परमेश्‍वरलाई दोष दिनेले उहाँलाई उत्तर देओस्।”"},{"number":3,"verse":"तब अय्‍यूबले परमप्रभुलाई यसो भनेर जवाफ दिए:"},{"number":4,"verse":"“म जाबोले तपाईंलाई के जवाफ दिन सक्‍छु र? म मेरो हात मेरो मुखमा राख्‍दछु।"},{"number":5,"verse":"मैले एक पल्‍ट बोलिहालें, तर मसँग जवाफ छैनँ, मैले दुई पल्‍ट बोलें, तर अब अरू बोल्‍ने छैन।”"},{"number":6,"verse":"( परमेश्‍वरले आफ्‍नो शक्ति प्रकट गर्नुभएको) तब परमप्रभुले आँधीबेहरीबाट अय्‍यूबलाई फेरि यसो भनेर जवाफ दिनुभयो:"},{"number":7,"verse":"“कम्‍मर कस्, र मर्दझैँ खड़ा हो, म तँलाई प्रश्‍नहरू सोध्‍नेछु, र तैंले तिनको जवाफ दे।"},{"number":8,"verse":"“म धर्मी छु भन्‍ने कुरालाई के तँ अस्‍वीकार गर्न साहस गर्दछस्? र तँ आफू ठीक हुनलाई मलाई गलत सम्‍झन्‍छस्?"},{"number":9,"verse":"के तेरो पाखुरा परमेश्‍वरको पाखुराजस्‍तै छ? के उहाँको सोरजस्‍तै तँ गर्जन सक्‍छस्?"},{"number":10,"verse":"यदि सक्‍छस् भने, महिमा र मर्यादाले तैंले आफूलाई आभूषित गर्, रवाफ र गौरवले आफैलाई सिङ्गार।"},{"number":11,"verse":"तेरो रीसको झोँक पोखा, अहङ्कारी मानिसलाई हेरेर त्‍यसलाई विनम्र तुल्‍या।"},{"number":12,"verse":"हरेक अहङ्कारी मानिसलाई हेरेर त्‍यसलाई होच्‍या, तिनीहरू खड़ा भएकै ठाउँमा दुष्‍ट मानिसहरूलाई कुल्‍चिदे।"},{"number":13,"verse":"तिनीहरूलाई एकै साथ धूलोमा लुका, र तिनीहरूलाई चिहानमा कात्रोसहित गाड़िदे।"},{"number":14,"verse":"तब तेरो दाहिने हातले तँलाई बचाउन सक्‍दोरहेछ भनी, म पनि स्‍वीकार गर्नेछु।"},{"number":15,"verse":"“मैले तँसँगै बनाएको बहेमोथलाई ( सायद जल-गैंडा वा हात्ती) विचार गर्, जसले गाईबस्‍तुहरूले झैँ घाँस निल्‍छ।"},{"number":16,"verse":"त्‍यसको कम्‍मर कस्‍तो बलियो हुन्‍छ! त्‍यसको पेटको मांसपेशीमा कस्‍तो शक्ति हुन्‍छ!"},{"number":17,"verse":"त्‍यसको पुच्‍छर देवदारुको रूखझैँ कड़ा हुन्‍छ, त्‍यसका तिघ्राका नसाहरू खूब कसिएका हुन्‍छन्।"},{"number":18,"verse":"त्‍यसका हड्डीहरू काँसाका नलीहरूजस्‍तै हुन्‍छन्, र त्‍यसका हात-खुट्टाहरू फलामका आग्‍लाजस्‍तै हुन्‍छन्।"},{"number":19,"verse":"परमेश्‍वरको कार्यहरूमा त्‍यो सबैभन्‍दा मुख्‍य छ, यद्यपि त्‍यसका सृष्‍टिकर्ता आफ्‍नो तरवार लिएर त्‍यसको नजिक जान सक्‍छन्।"},{"number":20,"verse":"डाँड़ाहरूले आफ्‍ना उत्‍पादन त्‍यसकहाँ ल्‍याउँछन् र सबै जङ्गली जनावरहरू त्‍यसका वरिपरि खेल्‍छन्।"},{"number":21,"verse":"त्‍यो कमलको बोटमुनि बस्‍छ, काँसघारी र सिमसारहरूमा त्‍यो लुकिरहन्‍छ।"},{"number":22,"verse":"कमलले त्‍यसलाई आफ्‍ना छायामुनि लुकाइराख्‍छ, खोलाका लहरे-पीपलहरूले त्‍यसलाई घेरिराख्‍छन्।"},{"number":23,"verse":"नदी उर्लेर आयो भने पनि त्‍यो डराउँदैन, समुद्रमा भल बढ़ेर आयो भने पनि त्‍यो लमतन्‍न पस्रिरहन्‍छ।"},{"number":24,"verse":"के कुनै मानिसले त्‍यसका आँखाद्वारा त्‍यसलाई पक्रन सक्‍छ? अथवा पासो थापेर त्‍यसको नाक छेड्न सक्‍छ?”"}]}