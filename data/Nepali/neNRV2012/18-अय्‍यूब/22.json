{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":22,"verses":[{"number":1,"verse":"( एलीपजको अभियोग) तब एलीपज तेमानीले जवाफ दिए:"},{"number":2,"verse":"के मानिस परमेश्‍वरको लागि केही लाभको हुन्‍छ र? ( ) के कुनै बुद्धिमानी मानिस पनि उहाँको निम्‍ति लाभको हुन सक्‍छ र?"},{"number":3,"verse":"यदि तपाईं धर्मी हुनुभए पनि सर्वशक्तिमान्लाई यसले के आनन्‍द दिन्‍छ र? तपाईंका मार्गहरू निर्दोष भए तापनि त्‍यसले उहाँलाई के लाभ हुन्‍छ र?"},{"number":4,"verse":"“के तपाईंको धार्मिकताको लागि उहाँ तपाईंलाई हप्‍काउनुहुन्‍छ र तपाईंको विरुद्ध दोष लाउनुहुन्‍छ?"},{"number":5,"verse":"के तपाईंको दुष्‍टता ठूलो छैन? र के तपाईंको दुष्‍टताको सीमा नाघिसकेको छैन र?"},{"number":6,"verse":"केही कारणविना नै तपाईं आफ्‍ना भाइहरूबाट सुरक्षा माग्‍नुहुन्‍छ? तपाईं मानिसहरूका लुगा खोसेर तिनीहरूलाई नाङ्गो पार्नुहुन्‍छ।"},{"number":7,"verse":"थाकेको मानिसलाई तपाईंले पानी दिनुभएन, र भोकाएको मानिसलाई तपाईं भोजन दिनलाई इन्‍कार गर्नुहुन्‍छ।"},{"number":8,"verse":"तपाईं जमिन भएका शक्तिशाली मानिस, त्‍यहाँ बस्‍ने इज्‍जतदार मानिस भए तापनि"},{"number":9,"verse":"तपाईंले ता विधवाहरूलाई रित्तो हात फर्काउनुभयो, र टुहुरा-टुहुरीहरूको बल तोड्नुभयो।"},{"number":10,"verse":"यसैले तपाईंका मार्गका चारैतिर पासोहरू छन्, अनि तपाईं एक्‍कासि डरले भरिनुहुन्‍छ।"},{"number":11,"verse":"यसैले धेरै निस्‍पट्ट अँध्‍यारो भएको छ र तपाईं देख्‍न सक्‍नुहुन्‍न, र भलको पानीले तपाईंलाई डुबाएको छ।"},{"number":12,"verse":"“निश्‍चय नै परमेश्‍वर त आकाशको शिरबिन्‍दुमा हुनुहुन्‍छ, र सबै सर्वोच्‍च ताराहरू कति महान् छन् भनी देख्‍नुहुन्‍छ।"},{"number":13,"verse":"तर तपाईं भन्‍नुहुन्‍छ, परमेश्‍वर के जान्‍नुहुन्‍छ र? ‘उहाँले यस्‍तो अँध्‍यारोबाट न्‍याय गर्नुहुन्‍छ?"},{"number":14,"verse":"आकाशमण्‍डलमा उहाँ यताउता हिँड्नुहुँदा, उहाँको आँखाले बादलहरूको पर्दालाई छिचल्‍न सक्‍दैन।"},{"number":15,"verse":"दुष्‍ट मानिसको पुरानो चालमा के तपाईं हिँड्नुहुन्‍छ?"},{"number":16,"verse":"तिनीहरू आफ्‍नो समय अघि नै हटाइए, भलले तिनीहरूका जग नै बगाएर लग्‍यो।"},{"number":17,"verse":"ती मानिसहरूले परमेश्‍वरलाई भने, ‘हामीलाई छोड़िदिनुहोस्, सर्वशक्तिमान्ले हामीलाई के गर्न सक्‍नुहुन्‍छ र?’"},{"number":18,"verse":"तापनि उहाँले तिनीहरूका घरहरू असल-असल थोकहरूले भरिदिनुभएको थियो। यसर्थ म दुष्‍टको सल्‍लाहदेखि अलग बस्‍छु।"},{"number":19,"verse":"तिनीहरूका दुर्दिन देखेर धर्मीहरू आनन्‍दले मग्‍न हुनेछन्, निर्दोषहरू तिनीहरूको ठट्टा गरेर यसो भन्‍दै हाँस्‍छन्,"},{"number":20,"verse":"निश्‍चय हाम्रा शत्रुहरू नाश पारिए, र तिनीहरूका धन-दौलत आगोले भस्‍म हुन्‍छ।"},{"number":21,"verse":"“अब परमेश्‍वरका अधीनमा हुनुहोस् र उहाँसित मिलाप गर्नुहोस्। यसरी तपाईंको सुदिन फर्केर तपाईंकहाँ आउनेछ।"},{"number":22,"verse":"उहाँको मुखबाट शिक्षा लिनुहोस्, र तपाईंले आफ्‍नो हृदयमा उहाँका वचनहरू सञ्‍चय गर्नुहोस्।"},{"number":23,"verse":"नम्रसित तपाईं सर्वशक्तिमान्तिर फर्केर आउनुभयो भने, तपाईंलाई पुनर्स्‍थापना गरिनेछ, तपाईंले आफ्‍नो घरबाट खराबी त्‍यागिदिनुभयो भने,"},{"number":24,"verse":"तपाईंले आफ्‍ना सुनका ससाना ढिकाहरू धूलोमा मिलाउनुभयो भने, ओपीरको सुनलाई खोल्‍साको ढुङ्गासरह मान्‍नुभयो भने,"},{"number":25,"verse":"सर्वशक्तिमान् नै तपाईंको निम्‍ति सुन हुनुहुनेछ, र उहाँ नै तपाईंको निम्‍ति सबैभन्‍दा असल चाँदी हुनुहुनेछ।"},{"number":26,"verse":"तब सर्वशक्तिमान्मा नै तपाईंले आनन्‍द पाउनुहुनेछ। र तपाईंले आफ्‍ना नजर परमेश्‍वरतिर उठाउनुहुनेछ।"},{"number":27,"verse":"तपाईंले उहाँलाई प्रार्थना गर्नुहुनेछ, र उहाँले सुन्‍नुहुनेछ, र तपाईंले आफ्‍नो भाकल पूरा गर्नुहुनेछ।"},{"number":28,"verse":"तपाईंले जे निर्णय गर्नुहुनेछ, त्‍यो पूरा हुनेछ, तपाईंको बाटोमा ज्‍योति चम्‍कनेछ।"},{"number":29,"verse":"जब मानिसहरू होच्‍याइन्‍छन् र तपाईंले भन्‍नुहुनेछ, ‘यिनीहरूलाई उचाल्‍नुहोस्,’ र उहाँले होच्‍याइएकालाई बचाउनुहुनेछ।"},{"number":30,"verse":"उहाँले निर्दोष नभएकालाई पनि छुटाउनुहुनेछ। तपाईंको हात निर्दोष भएकोले गर्दा उहाँले उनीहरूलाई छुटकारा दिनुहुनेछ।”"}]}