{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":21,"verses":[{"number":1,"verse":"( दुष्‍टहरूको क्षणिक सफलता) तब अय्‍यूबले जवाफ दिए:"},{"number":2,"verse":"“सुन्‍नुहोस्, कृपा गरी सुन्‍नुहोस्, यो नै तपाईंहरूले मलाई दिनुहुने सान्‍त्‍वना होस्।"},{"number":3,"verse":"मैले कुरा गर्दा तपाईंहरूले सुनिदिनुहोस्, मैले बोलिसकेपछि तपाईंहरूको गिल्‍ला जारी रहोस्।"},{"number":4,"verse":"के मेरो झगड़ा मानिसहरूसितको हो र? म अधैर्य किन नहुने?"},{"number":5,"verse":"मलाई हेर्नुहोस्, र अवाक् हुनुहोस्, र हातले मुख छोप्‍नुहोस्।"},{"number":6,"verse":"जब म यो सम्‍बन्‍धमा सोच्‍दछु, म त्रासले भरिन्‍छु, र मेरो सारा शरीर नै थरथर काम्‍छ।"},{"number":7,"verse":"दुष्‍टहरू किन चिरञ्‍जीवी हुन्‍छन्? वृद्धावस्‍था र शक्तिमा किन बढ्दैरहन्‍छन्?"},{"number":8,"verse":"आफ्‍ना छोराछोरीहरूलाई आफ्‍ना वरिपरि राम्ररी स्‍थापित भएका, र तिनीहरूका सन्‍तानलाई फलिफाप भएका तिनीहरू देख्‍न पाउँछन्।"},{"number":9,"verse":"तिनीहरूका परिवारहरू सुरक्षित र डरबाट स्‍वतन्‍त्र हुन्‍छन्। परमेश्‍वरको न्‍यायको दण्‍ड तिनीहरूमाथि पर्दैन।"},{"number":10,"verse":"तिनीहरूका बहर मिसिन्‍छन् र खेर जाँदैनन्, तिनीहरूका गाईहरू बियाउँछन् तर तुहिँदैनन्।"},{"number":11,"verse":"तिनीहरूका छोराछोरीहरू थुमाहरूझैँ खेल्‍न कुद्छन्, र तिनीहरूका ससाना नानीहरू नाच्‍दै उफ्रन्‍छन्।"},{"number":12,"verse":"खैँजड़ी र वीणासित तिनीहरू आनन्‍द मनाउँछन्, र बाँसुरीको सोरमा तिनीहरू रमाउँछन्।"},{"number":13,"verse":"सम्‍पन्‍नतामा नै तिनीहरूको जीवन बित्‍छ, र शान्‍तिसित तिनीहरू चिहानमा जान्‍छन्।"},{"number":14,"verse":"तापनि तिनीहरू परमेश्‍वरलाई भन्‍छन्, ‘हामीलाई छोड़िदिनुहोस्!’ हामी तपाईंका मार्गहरू जान्‍न चाहन्‍नौं।"},{"number":15,"verse":"सर्वशक्तिमान् को हो र हामी उहाँको आराधना गरौं? उहाँसँग प्रार्थना गरेर हामीले के पाउँछौं र?"},{"number":16,"verse":"तर दुष्‍टहरूको उन्‍नति तिनीहरूको आफ्‍नै हातमा हुँदैन, त्‍यसकारण दुष्‍टहरूको सल्‍लाहदेखि म अलग रहन्‍छु।"},{"number":17,"verse":"“तापनि दुष्‍टको बत्ती कति पल्‍ट निभाइन्‍छ र? कति पल्‍ट तिनीहरूको नाश तिनीहरूमाथि नै आइपर्छ र? परमेश्‍वरले आफ्‍नो क्रोधमा दुष्‍टलाई कहिले दण्‍ड दिनुहुन्‍छ र?"},{"number":18,"verse":"दुष्‍ट मानिस कति पल्‍ट बतासमा परालको टुक्राझैँ, र हुरीले उड़ाएको भुसझैँ हुन्‍छ र?"},{"number":19,"verse":"यो भनिएको छ, ‘मानिसको दण्‍ड परमेश्‍वरले तिनका छोराछोरीहरूका निम्‍ति साँचिराख्‍नुहुन्‍छ’। तर परमेश्‍वरले त्‍यसलाई नै दण्‍ड देऊन्, यसरी त्‍यस मानिसले थाहा पाउनेछ!"},{"number":20,"verse":"त्‍यसकै आँखाले त्‍यसमाथि आउने नाश देखोस्, अनि सर्वशक्तिमान्को क्रोध त्‍यसले पिओस्।"},{"number":21,"verse":"जब मानिसको आफ्‍नै जीवन समाप्‍त भएको छ भने, के त्‍यसले आफ्‍ना छोराछोरीहरूको सुखको वास्‍ता गर्छ र?"},{"number":22,"verse":"के मानिसले परमेश्‍वरलाई ज्ञान सिकाउन सक्‍छ र? परमेश्‍वरलाई, जसले स्‍वर्गमा हुनेहरूलाई पनि न्‍याय गर्नुहुन्‍छ?"},{"number":23,"verse":"कोही मानिस त मृत्‍युको दिनसम्‍मै पूरा स्‍वस्‍थ रहेको हुन्‍छ, सुख र चैनमा त्‍यो मर्छ।"},{"number":24,"verse":"त्‍यसको शरीर हृष्‍टपुष्‍ट हुन्‍छ, त्‍यसको हड्डीमा मासीले रसिलो भएकै हुँदा त्‍यो मर्छ।"},{"number":25,"verse":"अर्को मानिस मनको तीतोपन मै मर्छ, सुखको स्‍वाद त्‍यसले चाखेकै हुँदैन।"},{"number":26,"verse":"ती सबै माटोमा सँगसँगै गाड़िन्‍छन्, अनि कीराहरू नै तिनीहरूका कात्रो भएका हुन्‍छन्।"},{"number":27,"verse":"“तपाईंहरू के सम्‍झँदैहुनुहुन्‍छ मलाई राम्ररी थाहा छ, र मेरो विरुद्धमा रचिरहेका तपाईंहरूको योजनाहरू मलाई थाहा छ।"},{"number":28,"verse":"‘अब त्‍यो ठूलो मानिसको घर कहाँ छ, खोइ? त्‍यो दुष्‍टको घर के भयो?’ भनी तपाईंहरू मलाई सोध्‍नुहुनेछ।"},{"number":29,"verse":"के तपाईंले कहिल्‍यै यात्रीहरूलाई प्रश्‍न गर्नुभएको छैन? तिनीहरूका वर्णनहरूबाट के तपाईंहरू सिक्‍न सक्‍नुहुन्‍न—"},{"number":30,"verse":"आपत् परिआउँदा दुष्‍ट जोगिन्‍छ, र क्रोधको दिनको अघि नै त्‍यो सुरक्षित स्‍थानमा सारिन्‍छ?"},{"number":31,"verse":"कसैले त्‍यसलाई त्‍यसको मुखेन्‍जी दोषी ठहराउँदैन, त्‍यसले गरेको कामको निम्‍ति कसैले साटो लिँदैन?"},{"number":32,"verse":"जब त्‍यो चिहानमा लगिन्‍छ, त्‍यसको चिहानमा पहरा राखिन्‍छ,"},{"number":33,"verse":"भूइँको माटो त्‍यसलाई मीठो लाग्‍छ, सबै मानिस त्‍यसको पछि लाग्‍छन् र अनगिन्‍ती घुँइचो त्‍यसको अघि जान्‍छन्।"},{"number":34,"verse":"“यसैकारण तपाईंहरूका निरर्थक कुराहरूले कसरी मलाई सान्‍त्‍वना दिन्‍छन्! तपाईंहरूका जवाफमा झूटबाहेक अरू केही रहँदैन।”"}]}