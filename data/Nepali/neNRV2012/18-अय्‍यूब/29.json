{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":29,"verses":[{"number":1,"verse":"( अय्यूबले आफ्‍नो पहिलेको सुखलाई सम्झेका) तब अय्‍यूबले आफ्‍नो बहस गर्दैरहे:"},{"number":2,"verse":"“बितेका महिनाहरूको म कत्ति चाहना गर्दछु, जुन समयमा परमेश्‍वर मेरो हेरचाह गर्नुहुन्‍थ्‍यो!"},{"number":3,"verse":"जब उहाँको दियो मेरो शिरमाथि चम्‍कन्‍थ्‍यो, र त्‍यसको उज्‍यालोद्वारा म अँध्‍यारोमा हिँड्डुल गर्थें!"},{"number":4,"verse":"मेरो उत्तम समयका दिनहरू, जब परमेश्‍वरको नजिकको सम्‍बन्‍धले मेरो घरलाई आशिष् दिन्‍थ्‍यो।"},{"number":5,"verse":"जब सर्वशक्तिमान् अझै मेरो साथमा हुनुहुन्‍थ्‍यो, अनि मेरा छोराछोरीहरू मेरा चारैतिर खड़ा भइरहन्‍थे।"},{"number":6,"verse":"जब मेरो बाटोमा दूध बग्थ्यो, र चट्टानहरूबाट जैतूनको तेल बग्‍थ्‍यो।"},{"number":7,"verse":"चोकमा बस्‍नलाई जब म सहरको मूल ढोकाबाट भएर जान्‍थें"},{"number":8,"verse":"जवान मानिसहरू मलाई देखेर बाटो छोड़िदिन्‍थे, र वृद्ध मानिसहरू खड़ा हुन्‍थे।"},{"number":9,"verse":"अधिकारी वर्गको मुखै बन्‍द हुन्‍थ्‍यो, र आफ्‍नो मुख हातले छोप्‍थे।"},{"number":10,"verse":"भारदारहरूको बोली नै बन्‍द हुन्‍थ्‍यो, तिनीहरूको जिब्रो तालुमा टाँसिन्‍थ्‍यो।"},{"number":11,"verse":"मैले बोलेको सुन्‍नेहरूले मेरो गुणगान गर्थे, र मलाई देख्‍नेहरू मेरै योग्‍यताको साक्षी दिन्‍थे।"},{"number":12,"verse":"किनभने सहायताको लागि पुकारा गर्दा गरीब मानिसहरूलाई, र रक्षाहीन पितृहीनहरूलाई मैले बचाएँ।"},{"number":13,"verse":"मर्न लागेको मानिसले मलाई आशीर्वाद दिन्‍थ्‍यो, र मैले विधवाको मन आनन्‍दले गाउने पारिदिन्‍थें।"},{"number":14,"verse":"धार्मिकतालाई मैले आफ्‍नो लुगाजस्‍तै लगाएँ, इन्‍साफलाई मैले मेरो पोशाक र फेटाझैँ लगाएँ।"},{"number":15,"verse":"अन्‍धाको लागि म आँखा भएँ, र लङ्गड़ाको निम्‍ति खुट्टा भएँ।"},{"number":16,"verse":"दरिद्रको लागि म बुबाझैँ थिएँ, र विदेशीको पक्षमा म मुद्दामा खड़ा हुन्‍थें।"},{"number":17,"verse":"अधर्मीको शक्तिलाई मैले नाश गरें र त्‍यसको मुखबाट मैले शिकार खोसें।"},{"number":18,"verse":"“म दीर्घायु भएर मर्नेछु र घरमा सुखसित मर्नेछु भनी आशा गरेथें।"},{"number":19,"verse":"‘मेरा जराहरू पानीतिर फैलिएर जानेछन् र रातभरि मेरा हाँगाहरूमा शीत बस्‍नेछन्।"},{"number":20,"verse":"मेरो महिमा मसित सधैँ ताजा हुनेछ र मेरो हातमा धनु सधैँ नयाँ हुनेछ’।"},{"number":21,"verse":"“मानिसहरू ठूलो आशा लिएर मेरो कुरा सुन्‍थे र मेरो सल्‍लाहको निम्‍ति चूपचाप पर्खिरहन्‍थे।"},{"number":22,"verse":"म बोलिसक्‍दा तिनीहरूले थप्‍ने कुरो केही हुँदैनथ्‍यो। मेरा वचन तिनीहरूका हृदयमा बिस्‍तारै भिज्‍दैजान्‍थे।"},{"number":23,"verse":"वर्षाको प्रतीक्षा गरेझैँ तिनीहरू तिनका लागि पर्खिरहन्‍थे र बसन्‍तको झरीझैँ तिनीहरूले ती वचन पिउँथे।"},{"number":24,"verse":"म मुसुक्‍क हाँसिदिँदा तिनीहरूले साहस पाउँथे, मेरो उज्‍यालो अनुहार तिनीहरूका निम्‍ति बहुमूल्‍य हुन्‍थ्‍यो।"},{"number":25,"verse":"तिनीहरूले लाग्‍नुपर्ने बाटो मैले छानिदिन्‍थें र फैसला गरिदिन्‍थें, राजाले आफ्‍नो फौजलाई युद्धमा लगेझैँ म तिनीहरूलाई लान्‍थें र शोक गर्नेहरूलाई सान्‍त्‍वना दिनेझैँ म थिएँ।”"}]}