{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":23,"verses":[{"number":1,"verse":"( अय्यूबको मामिला परमेश्‍वरको सामुन्‍ने) तब अय्‍यूबले जवाफ दिए:"},{"number":2,"verse":"आज पनि मेरो गुनासो तीतो भएको छ, किनभने मेरो आर्तनादमा पनि परमेश्‍वरको गह्रौँ बाहु ममाथि परेको छ।"},{"number":3,"verse":"उहाँलाई भेट्टाउन मात्र सके त, उहाँको वासस्‍थानमा पस्‍न मात्र पाए त,"},{"number":4,"verse":"म मेरो मामिला उहाँको सामुन्‍ने र मेरो सम्‍पूर्ण बहस उहाँकै अगि राख्‍नेथिएँ!"},{"number":5,"verse":"उहाँले कस्‍तो जवाफ दिनुहुनेथियो म जान्‍नेथिएँ, र उहाँले के भन्‍नुहुनेथियो म थाहा पाउनेथिएँ।"},{"number":6,"verse":"के उहाँले आफ्‍नो सारा महाशक्तिले मेरो विरुद्ध गर्नुहुन्‍छ र? अँहँ, परमेश्‍वर आफैले त मेरो विरुद्धमा कहिल्‍यै दोष लाउनुहुनेछैन।"},{"number":7,"verse":"त्‍यहाँ सोझा मानिसहरूले उहाँको सामुन्‍ने आफ्‍नो मुद्दा पेश गर्न सक्‍नेछन्, र मेरा न्‍यायकर्ताबाट म सधैँको निम्‍ति छुटकारा पाउनेछु।"},{"number":8,"verse":"“यदि म पूर्वतिर गएँ भने उहाँ त्‍यहाँ हुनुहुन्‍न, पश्‍चिमतिर गएँ भने म उहाँलाई त्‍यहाँ पाउँदिनँ।"},{"number":9,"verse":"उहाँले उत्तरतिर काम गर्नुहुँदा उहाँलाई भेट्टाउँदिनँ, उहाँ दक्षिणतिर फर्कनुहुँदा पनि म उहाँलाई देख्‍न सक्‍दिनँ।"},{"number":10,"verse":"तर मैले लिएको बाटो उहाँ जान्‍नुहुन्‍छ। उहाँले मलाई जाँच गर्नुहुँदा म खारिएको सुनझैँ ठहरिनेछु।"},{"number":11,"verse":"मैले उहाँको पाइला पछ्याएको छु, म उहाँको मार्गमा चलेको छु, अनि त्‍यसबाट म यताउता लागेको छैनँ।"},{"number":12,"verse":"उहाँको मुखबाट निस्‍केको आज्ञालाई म इन्‍कार गर्दिनँ, मेरो दैनिक भोजनभन्‍दा उहाँले भन्‍नुभएको कुरा मैले हृदयमा धेरै सञ्‍चय गरिराखेको छु।"},{"number":13,"verse":"“तर उहाँ एकलो हुनुहुन्‍छ, अनि कसले उहाँलाई विरोध गर्न सक्‍छ? उहाँले आफ्‍नो मनको इच्‍छाबमोजिम गर्नुहुन्‍छ।"},{"number":14,"verse":"उहाँले आफ्‍नो आदेश मेरो विरुद्धमा पूरा गर्नुहुन्‍छ। यस्‍ता योजनाहरूले उहाँको हृदय भरिपूर्ण छ।"},{"number":15,"verse":"यसैकारण उहाँसँग भेट गर्न मलाई डर लाग्‍छ, यी सबै कुराहरूका विषयमा विचार गर्दा मलाई डर लाग्‍छ।"},{"number":16,"verse":"परमेश्‍वरले नै मलाई निरुत्‍साहित तुल्‍याउनुहुन्‍छ, सर्वशक्तिमान्ले नै मलाई भयले भरिदिनुभएको छ।"},{"number":17,"verse":"तापनि अन्‍धकारले मलाई चूप लाउन सक्‍दैन, न त मेरो अनुहारलाई ढाकिदिने रहस्‍यले मलाई चूप लाउन सक्‍छ।”"}]}