{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":39,"verses":[{"number":1,"verse":"“घोरल कहिले बियाउँछ, के तैंले जान्‍दछस्? हरिणीको प्रसववेदनामा के तैंले हेरचाह गरेको छस्?"},{"number":2,"verse":"तिनीहरूले पेटमा पाठा बोक्‍दा के तैंले तिनीहरूका महिना गन्‍दछस् र? अथवा तिनीहरूको बियाउँने बेला तैंले जान्‍दछस्?"},{"number":3,"verse":"जब तिनीहरू बियाउँनलाई निहुरिन्‍छन्, र तिनीहरूले आफ्‍ना पाठा बियाउँछन्, तिनीहरूको प्रसववेदना सकिन्‍छ।"},{"number":4,"verse":"तिनीहरूको पाठो बढ्छ र खुला जङ्गलमा हुर्किन्‍छ, बाहिर निस्‍कन्‍छ र कहिल्‍यै फेरि आउँदैन।"},{"number":5,"verse":"“कसले वन-गधालाई छोड़िदियो? कसले उसको डोरी फुकाइदियो?"},{"number":6,"verse":"जसको वासस्‍थान मैले निर्जन स्‍थानमा बनाइदिएको छु, खारको जग्‍गामा त्‍यसको वासस्‍थान बनाइदिएको छु।"},{"number":7,"verse":"सहरको होहल्‍लामाथि त्‍यो हाँस्‍छ, र हप्‍काउनेको आवाजको वास्‍ता गर्दैन।"},{"number":8,"verse":"त्‍यसले डाँड़ाहरूमा आफ्‍नो चरन बनाउँछ, र सबै हरिया घाँसहरू खोज्‍दछ।"},{"number":9,"verse":"“के जङ्गली साँढ़ेले तेरो सेवा गर्न मान्‍छ? के त्‍यसले तेरो गोठमा रात बिताउँछ र?"},{"number":10,"verse":"के तैंले त्‍यसलाई जुवामा नारेर खेतमा जोत्‍न सक्‍छस्? के त्‍यसले तेरा पछिल्‍तिरका उपत्‍यकालाई जोत्‍छ?"},{"number":11,"verse":"के त्‍यसको महान् बलमाथि तैंले भरोसा गर्न सक्‍छस्? के तेरा ठूला कामहरू त्‍यसको भरमा छोड्न सक्‍छस्?"},{"number":12,"verse":"खलाबाट तेरो अन्‍न ढुकुटीमा ल्‍याउनलाई त्‍यो फर्किआउँछ भनी के तैंले त्‍यसमाथि भरोसा गर्न सक्‍छस्?"},{"number":13,"verse":"“शुतुरमुर्गका पखेटा हर्षोल्‍लासाथ चल्‍छ, तर सारसको प्‍वाँख र पखेटासित तिनीहरूको तुलना गर्न सकिँदैन।"},{"number":14,"verse":"त्‍यसले आफ्‍ना फूलहरू बालुवाले तातो पारिदेओस् भनी भूइँमा नै छोड़िराख्‍छ।"},{"number":15,"verse":"खुट्टाले ती कुल्‍चिदिन्‍छ, अथवा वन-पशुले कुल्‍चन्‍छ भनी, त्‍यसले केही वास्‍तै गर्दैन।"},{"number":16,"verse":"आफ्‍नो परिश्रम खेर गएको वास्‍ता नगरी बच्‍चाहरूलाई आफ्‍नो होइनजस्‍तै गरी त्‍यसले निर्दयी व्‍यवहार गर्छ।"},{"number":17,"verse":"किनभने परमेश्‍वरले त्‍यसलाई बुद्धिहीन तुल्‍याउनुभएको छ, र त्‍यसलाई अज्ञान अवस्‍थामा नै छोड़िदिनुभएको छ,"},{"number":18,"verse":"तर पनि जब त्‍यो कुद्नका लागि पखेटा फिँजाउँछ। तब त्‍यसले घोड़ा र त्‍यसको सवारलाई हाँसोमा उड़ाइदिन्‍छ।"},{"number":19,"verse":"“के तैंले घोड़ालाई त्‍यसको बल दिन्‍छस्? अथवा त्‍यसको घिच्रोलाई जगरले पहिर्‍याउँछस्?"},{"number":20,"verse":"के तैंले त्‍यसलाई सलहझैँ उफ्रन लाउँछस्, जब त्‍यसको चर्को हिनहिनाइले डर फैलाउँछ?"},{"number":21,"verse":"त्‍यसले आफ्‍नो टाप बजाउँदै र नाच्‍दै आफ्‍नो जोश देखाउँछ, त्‍यो आफ्‍नो पूरा बलले झिलम लाएका सेनामाथि जाइलाग्‍छ।"},{"number":22,"verse":"त्‍यसले डरलाई तुच्‍छ ठान्‍छ, र भय के हो जान्‍दैन, र तरवारको सामु त्‍यो झुक्‍दैन।"},{"number":23,"verse":"काँड़को ठोकर त्‍यसको छेउमा धर्ररर बज्‍छ र त्‍यहाँ भाला र तरवार चम्‍कन्‍छन्।"},{"number":24,"verse":"उन्‍मत जोशसित त्‍यो कुदेर अगि बढ्छ, तुरही फुकेको आवाज बज्‍दा त्‍यो स्‍थिर बस्‍नसक्‍दैन।"},{"number":25,"verse":"तुरही बजेको सुनेर त्‍यसले भन्‍छ, ‘आहा!’ र टाढ़ैबाट त्‍यसले सेनापतिको आवाज र लड़ाइँको ध्‍वनि थाहा पाउँछ?"},{"number":26,"verse":"“के बाजलाई त्‍यसको पखेटा चलाउन र दक्षिण दिशातिर त्‍यसका पखेटा फैलाउन तेरो बुद्धिले सिकाएको हो?"},{"number":27,"verse":"के गिद्धलाई माथि-माथि उड्न र आफ्‍नो गुँड़ अल्‍गो ठाउँमा बनाउन तैंले सिकाउँछस्?"},{"number":28,"verse":"त्‍यो पहरामा वास गर्छ, र राती त्‍यही नै रहन्‍छ। त्‍यसको किल्‍ला भिरालो पहरा हो।"},{"number":29,"verse":"टाढ़ा-टाढ़ा राम्ररी नियाली त्‍यहीँबाट त्‍यसले आफ्‍ना आहार खोज्‍दछ।"},{"number":30,"verse":"त्‍यसका बचेराहरू रगत पिउँछन्, ( ; ) जहाँ लाश हुन्‍छ त्‍यहाँ त्‍यो अवश्‍य हुन्‍छ।”"}]}