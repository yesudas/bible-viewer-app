{"bibleAbbr":"neNRV2012","bookName":"अय्‍यूब","bookEnglishName":"Job","chapterNumber":31,"verses":[{"number":1,"verse":"( “म निर्दोष छु”) कुनै स्‍त्रीलाई कुदृष्‍टिले नहेर्ने मैले मेरा आँखासित वाचा बाँधे।"},{"number":2,"verse":"मानिसको निम्‍ति परमेश्‍वरले स्‍वर्गबाट ठहराउनुभएको भाग कुनचाहिँ हो? उँभोबाट सर्वशक्तिमान्ले दिनुभएको सम्‍पत्ति?"},{"number":3,"verse":"के दुराचारीको लागि नाश, खराबी गर्नेहरूको लागि विपत्ति होइन र?"},{"number":4,"verse":"के परमेश्‍वर आफैले मेरा चाल देख्‍नुहुन्‍न र? र मेरो हरेक पाइला गन्‍नुहुन्‍न र?"},{"number":5,"verse":"यदि म झूटा कुरामा हिँड़ेको छु अथवा मेरा पाउ छलको पछि हिँड़ेका भए,"},{"number":6,"verse":"न्‍यायको तराजूमा परमेश्‍वरले मलाई तौलून् र उहाँले जान्‍नुहुनेछ कि म निर्दोष छु।"},{"number":7,"verse":"यदि मेरो पाइला सोझो बाटोदेखि तर्किएको छ भने, यदि मेरो मनले आँखाको इच्‍छाअनुसार गरेको छ भने अथवा मेरो हातमा मैला टाँसिएको छ भने,"},{"number":8,"verse":"मैले रोपेको अन्‍न अर्काले खाओस् र मेरा बाली जरैसमेत उखेलिऊन्!"},{"number":9,"verse":"यदि मेरो हृदय कुनै स्‍त्रीले मोहित पारेको रहेछ भने अथवा मेरा छिमेकीहरूको ढोकामा म ढुकिबसेको छु भने,"},{"number":10,"verse":"मेरी पत्‍नी अर्को मानिसको कमारी भइजाओस् र अरू मानिसहरूले त्‍यससित सम्‍भोग गरून्।"},{"number":11,"verse":"किनभने त्‍यो त दुष्‍ट कर्म हो, न्‍याय गरिने एउटा अपराध हो।"},{"number":12,"verse":"त्‍यो ता भस्‍म गर्ने र नाश गर्ने आगो हुनेछ, चारैतिर मेरो बालीलाई खाने भयङ्कर आगो।"},{"number":13,"verse":"“यदि मैले मेरो दास वा दासीलाई इन्‍साफ इन्‍कार गरेको भए, तिनीहरूले मकहाँ आफ्‍नो उजूर ल्‍याउँदा मैले त्‍यो इन्‍कार गरेको छु भने,"},{"number":14,"verse":"परमेश्‍वरले मेरो सामना गर्नुहुँदा म के गरुँला? उहाँले लेखा लिनुहुँदा मैले के जवाफ दिने?"},{"number":15,"verse":"गर्भमा मलाई रच्‍नुहुनेले तिनीहरूलाई पनि रच्‍नुभएको होइन र? के एउटै परमेश्‍वरले हामीलाई गर्भमा सृष्‍टि गर्नुभएको होइन र?"},{"number":16,"verse":"यदि गरीबहरूलाई तिनीहरूले चाहेका कुरा इन्‍कार गरेको छु भने अथवा विधवाको आँखा आँसुले धमिल्‍याइदिएको छु भने,"},{"number":17,"verse":"यदि मैले मेरो गाँस एकलै खाएको छु भने र टुहुरा-टुहुरीसित त्‍यो बाँड़ेको छैन भने—"},{"number":18,"verse":"तर मैले त टुहुरो केटालाई त्‍यसको बुबालेजस्‍तै पालनपोषण गरें। र मैले आफू जन्‍मेको दिनदेखि नै विधवालाई डोर्‍याएँ।"},{"number":19,"verse":"यदि मैले कसैलाई लुगाफाटाको अभावले नष्‍ट भएको अथवा कुनै गरीब मानिसलाई ओढ्ने नभएको देखेको छु भने,"},{"number":20,"verse":"र मेरो भेड़ाको ऊनले त्‍यसलाई न्‍यानो पार्न नदिएको कारण त्‍यसले मलाई हृदयसमेतले प्रशंसा गरेको छैन भने,"},{"number":21,"verse":"मानिसहरूले अदालतमा मेरो प्रभाव छ भनी जानेर पनि यदि मैले मेरो हात टुहुरा-टुहुरीहरूमाथि उठाएको छु भने,"},{"number":22,"verse":"मेरो पाता काँधबाट खुस्‍कोस्, मेरो पाखुरा जोर्नीबाट खुस्‍कोस्!"},{"number":23,"verse":"तर परमेश्‍वरको त्रास ममाथि साह्रै नै परेको थियो, अनि उहाँको महामहिमाको डरले गर्दा मैले यी सबै कुरा गर्न सकिनँ।"},{"number":24,"verse":"“यदि मैले सुनमा मेरो भरोसा राखेको भए, वा ‘तँ मेरो सुरक्षा होस्’ भनी निखुर सुनलाई यो भनेको छु भने,"},{"number":25,"verse":"यदि मैले मेरो धन-सम्‍पत्तिमा र सम्‍पत्तिको बढ्तीमा रमाहट गरेको भए,"},{"number":26,"verse":"यदि मैले सूर्यको प्रतापलाई अथवा चन्‍द्रमाको सम्‍पूर्ण सौन्‍दर्यलाई हेरेर,"},{"number":27,"verse":"मेरो हृदयलाई गुप्‍तमा बहकाएको भए र तिनलाई पूज्‍न मेरा हात उठाएको भए,"},{"number":28,"verse":"ती ता इन्‍साफ गरिने योग्‍यका पाप हुनेथिए, किनभने स्‍वर्गमा हुनुहुने परमेश्‍वरको विरुद्धमा म अविश्‍वासी हुनेथिएँ।"},{"number":29,"verse":"मेरा विरोधीहरूका विनाशलाई देखेर म रमाएको छु भने, अथवा दु:खले त्‍यसलाई घेर्दा म खुशी भएको छु भने,"},{"number":30,"verse":"‘त्‍यो मरिजाओस्’ भनी सराप दिएर मैले कहिल्‍यै पाप गरिनँ।"},{"number":31,"verse":"मेरो निम्‍ति काम गर्ने सबै मानिसहरूले यो कहिल्‍यै नभनेको भए, “अय्‍यूबको भोजबाट को तृप्‍त भएको छैन र?”"},{"number":32,"verse":"तर परदेशीहरूलाई राती सड़कहरूमा सुत्‍न परेको छैन, किनकि यात्रुको लागि मेरो घर सधैँ खुल्‍ला थियो।"},{"number":33,"verse":"अरू मानिसहरूले आफ्‍ना पाप लुकाउन चेष्‍टा गरेझैँ, मैले मेरो हृदयमा मेरा पाप लुकाएको छु भने,"},{"number":34,"verse":"किनकि भीड़ले के भन्‍लान् भनी म डराएँ, र कुटुम्‍बहरूका गिल्‍लाको डरले, म चूप लागि बसें, घरभित्रै बसिरहेँ।"},{"number":35,"verse":"(म जे भनिरहेछु कसैले सुनिदिने भए ता, म शपथ खाएर भन्‍दछु, कि एक-एक कुरा सत्‍य छ, सर्वशक्तिमान् परमेश्‍वरले जवाफ देऊन्! मेरा विरोधीहरूले मेरो विरुद्धमा ल्‍याएका दोषहरू लेखिदेऊन्।"},{"number":36,"verse":"म ती मेरो गलामा पहिरिनेथिएँ, मुकुट झैँ पहिरने थिएँ।"},{"number":37,"verse":"मैले गरेका सबै काम म उनलाई बताउनेथिएँ, म उनको सामुन्‍ने राजकुमारझैँ जानेथिएँ।)—"},{"number":38,"verse":"“यदि मेरो खेत मेरो विरुद्ध कराएको भए, र त्‍यसका ड्याङहरूमा आँसुले भिजेको भए,"},{"number":39,"verse":"उमार्नेहरूलाई भोकै राखेर मैले खाएको भए, किसानहरूका आत्‍मा रुवाएको भए,"},{"number":40,"verse":"जौको सट्टामा झार र गहूँको सट्टामा लुहुढ़े-काँढ़ा उम्रून्।” अय्यूबको वक्तव्यको समाप्‍त भयो।"}]}