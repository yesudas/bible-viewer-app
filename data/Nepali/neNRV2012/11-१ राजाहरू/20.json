{"bibleAbbr":"neNRV2012","bookName":"१ राजाहरू","bookEnglishName":"1 Kings","chapterNumber":20,"verses":[{"number":1,"verse":"( बेन-हददले सामरियालाई आक्रमण गरेका) अब अरामका राजा बेन-हददले आफ्‍ना सबै फौज जम्‍मा गरे। उनले बत्तीस राजाहरू, उनीहरूका घोड़ाहरू र रथहरूसमेत साथमा लिएर माथि सामरियामा घेरा हालेर त्‍यसलाई आक्रमण गरे।"},{"number":2,"verse":"उनले सहरमा इस्राएलका राजा आहाबकहाँ यसो भनेर समाचारवाहकहरू पठाए, “बेन-हदद यसो भन्‍नुहुन्‍छ:"},{"number":3,"verse":"‘तिम्रा सुन र चाँदी मेरा हुन्, र तिम्रा राम्रा-राम्रा पत्‍नीहरू र छोराछोरीहरू मेरै हुन्’।”"},{"number":4,"verse":"इस्राएलका राजाले जवाफ दिए, “हे मेरा प्रभु महाराजा, तपाईंले भन्‍नुभएझैँ, म र मसँग भएका जति सबै तपाईंकै हुन्।”"},{"number":5,"verse":"ती समाचारवाहकहरूले फेरि आएर भने, “बेन-हदद यसो भन्‍नुहुन्‍छ: ‘तिम्रा सुन र चाँदी, तिम्रा पत्‍नीहरू र छोराछोरीहरू मकहाँ सुम्‍पिदिनलाई मैले मानिसहरू पठाएँ।"},{"number":6,"verse":"तर भोलि यही बेला म मेरा अधिकारीहरूलाई तिम्रो राजमहल र तिम्रा अधिकृतहरूका घरहरू तलाशी गर्न पठाउनेछु। उनीहरूले तिमीले मूल्‍यवान् सम्‍झेका सबै चीज खोसेर लैजानेछन्।”"},{"number":7,"verse":"इस्राएलका राजाले देशका सबै धर्म-गुरुहरूलाई बोलाइपठाए, र तिनीहरूलाई भने, “तपाईंहरू देख्‍नुहुन्‍छ कि यो मानिसले त झगड़ाको निहुँ मात्र खोज्‍दैछ! त्‍यसले मेरा पत्‍नीहरू, मेरा छोराछोरीहरू र मेरा सुनचाँदीहरू दाबी गर्दा मैले इन्‍कार गरिनँ।”"},{"number":8,"verse":"सबै धर्म-गुरुहरू र मानिसहरूले जवाफ दिए, “तिनको कुरा नसुन्‍नुहोस्। तिनले मागेका कुरामा तपाईं सहमत नहुनुहोस्।”"},{"number":9,"verse":"यसैकारण तिनले बेन-हददका समाचारवाहकहरूलाई यो जवाफ दिए, “मेरा प्रभु महाराजालाई यसो भन, ‘महाराजाका पहिलो पल्‍टका मागहरू म सबै दिनेछु। तर यो माग म पूरा गर्न सक्‍दिनँ।” तिनीहरू गए, र बेन-हददलाई यो जवाफ दिए।"},{"number":10,"verse":"तब बेन-हददले आहाबलाई अर्को समाचार पठाए: “ध्‍वंस गरेको सामरियाको बाँकी धूलो मेरो हरेक मानिसलाई एक-एक मुट्ठी दिन पनि पुग्‍यो भने, देवताहरूले मलाई त्‍यस्‍तै व्‍यवहार अथवा त्‍योभन्‍दा पनि कठोर व्‍यवहार गरून्।”"},{"number":11,"verse":"इस्राएलका राजाले जवाफ दिए, “तिनलाई भन्: ‘कवच भिर्ने मानिसले त्‍यो फुकाल्‍ने मानिसले झैँ घमण्‍ड गर्नुहुँदैन है’।”"},{"number":12,"verse":"बेन-हदद र अरू राजाहरू आफ्‍ना पालहरूमा मद्य पिइरहेका थिए तब त्‍यो समाचार उनले सुने, र उनले आफ्‍ना मानिसहरूलाई “आक्रमण गर्नलाई तयार बस” भनी हुकुम दिए। अनि उनीहरूले त्‍यो सहर आक्रमण गर्न तयार गरे।"},{"number":13,"verse":"( आहाबले बेन-हददलाई परास्‍त गरेका) यसै बीचमा एक जना अगमवक्ता इस्राएलका राजा आहाबकहाँ आएर घोषणा गरे, “परमप्रभु यसो भन्‍नुहुन्‍छ: ‘के तैंले यो विशाल सेनालाई देख्‍दैछस्? आजै म त्‍यो तेरो हातमा सुम्‍पिदिनेछु, र तैंले म नै परमप्रभु हुँ भनी जान्‍नेछस्’।”"},{"number":14,"verse":"आहाबले सोधे, “तर त्‍यो कसले गर्छ त?” अगमवक्ताले जवाफ दिए, “परमप्रभु यसो भन्‍नुहुन्‍छ: प्रान्‍तका सेनापतिहरूका अधिकृतहरूले त्‍यो गर्नेछन्।” तिनले सोधे, “लड़ाइँ कसले सुरु गर्नेछ?” अगमवक्ताले जवाफ दिए, “तपाईंले।”"},{"number":15,"verse":"यसैकारण आहाबले ती प्रान्‍तका सेनापतिहरूका दुई सय बत्तीस जवान अधिकृतहरूलाई बोलाइपठाए। तब तिनले बाँकी इस्राएलीहरूलाई भेला गरे, सबै जम्‍मा सात हजार थिए।"},{"number":16,"verse":"मध्‍यदिनमा बेन-हदद र उनका मित्र-राष्‍ट्रका बत्तीस जना राजाहरू आ-आफ्‍नो पालमा मद्य पिएर मात्तिएका बेलामा यिनीहरू निस्‍के।"},{"number":17,"verse":"प्रान्‍तका सेनापतिहरूका ती जवान अधिकृतहरू पहिले निस्‍के। अब बेन-हददले चेवा गर्नेहरू पठाएका थिए, जसले आएर भने, “मानिसहरू सामरियाबाट अगि बढ़िरहेका छन्।”"},{"number":18,"verse":"उनले भने, “यदि तिनीहरू शान्‍तिको निम्‍ति आएका हुन् भने, तिनीहरूलाई जिउँदै पक्र। यदि युद्ध गर्न आएका रहेछन् भने पनि तिनीहरूलाई जिउँदै पक्र।”"},{"number":19,"verse":"प्रान्‍तका सेनापतिहरूका ती जवान अधिकृतहरू तिनीहरूका पछिपछि लाग्‍ने सेनासँग सहरबाट बाहिर निस्‍के,"},{"number":20,"verse":"र हरेकले आ-आफ्‍नो विरोधीलाई मारे। त्‍यसो हुँदा अरामीहरू भागे र इस्राएलीहरूले उनीहरूलाई खेदे। तर अरामका राजा बेन-हदद घोड़ामा चढ़ेर आफ्‍नो केही घोड़चढ़ीहरूका साथमा उम्‍के।"},{"number":21,"verse":"इस्राएलका राजा अगि बढ़े, र घोड़ाहरू र रथहरूलाई जिते, र अरामीहरूको ठूलो नाश गरे।"},{"number":22,"verse":"त्‍यसपछि ती अगमवक्ता इस्राएलका राजाकहाँ आएर तिनलाई भने, “तपाईंको स्‍थान सुदृढ़ पारिराख्‍नुहोस्, र के गर्नुपर्छ सो विचार गर्नुहोस्, किनभने आउँदो बसन्‍त ऋतुमा अरामका राजाले तपाईंलाई फेरि आक्रमण गर्नेछन्।”"},{"number":23,"verse":"यसै बीचमा अरामका राजाका अधिकारीहरूले उनलाई यो सल्‍लाह दिए, “तिनीहरूका ईश्‍वरहरू त पहाड़हरूका ईश्‍वरहरू हुन्। यसैकारण तिनीहरू हामीहरूका निम्‍ति साह्रै शक्तिशाली थिए। तर यदि हामीले तिनीहरूसित मैदानमा लड़ाइँ गर्‍यौं भने, हामी तिनीहरूभन्‍दा अझ शक्तिशाली हुनेछौं।"},{"number":24,"verse":"तपाईंले यसो गर्नुहोस्: सबै राजाहरूलाई सेनाका नायकका पदबाट हटाइदिनुहोस्, र उनीहरूका सट्टामा अरू अधिकृतहरू नियुक्त गर्नुहोस्।"},{"number":25,"verse":"अघि हारेको सेनाजस्‍तै अर्को एउटा सेना खड़ा गर्नुहोस्— घोड़ाको लागि घोड़ा र रथको लागि रथ— र इस्राएलीहरूसित हामी मैदानमा यसरी लड्न सकौं। तब हामी निश्‍चय नै तिनीहरूभन्‍दा शक्तिशाली हुनेछौं।” उनी उनीहरूसित सहमत भए र त्‍यसैबमोजिम गरे।"},{"number":26,"verse":"आउँदो बसन्‍त ऋतुमा बेन-हददले अरामीहरूलाई लड़ाइँको निम्‍ति भेला गरे, र इस्राएलीहरूसँग लड्न अपेकतर्फ लागे।"},{"number":27,"verse":"इस्राएलीहरू पनि भेला भए, र तिनीहरूलाई खाने सामग्री आदि दिइएपछि तिनीहरू दल-दल गरी उनीहरूसित भिड्नलाई निस्‍के। इस्राएलीहरूले उनीहरूको विपरीत छाउनी बनाए। इस्राएलीहरू बाख्राका दुई ससाना बगालजस्‍तै थिए, तर अरामीहरूचाहिँ मैदानका चारैतिर फैलिएर बसे।"},{"number":28,"verse":"परमेश्‍वरका जन इस्राएलका राजाकहाँ आएर तिनलाई भने, “परमप्रभु यसो भन्‍नुहुन्‍छ: ‘अरामीहरूले परमप्रभु त डाँड़ाहरूका ईश्‍वर हुन्, बेँसीका ईश्‍वर होइनन् भनी सम्‍झन्‍छन्। यसकारण म यस विशाल सेनालाई तेरो हातमा सुम्‍पिदिनेछु, र तैंले म नै परमप्रभु हुँ भनी जान्‍नेछस्’।”"},{"number":29,"verse":"तिनीहरू एक-अर्काको विपरीत सात दिनसम्‍म छाउनीमा नै बसिरहे। सातौँ दिनमा लड़ाइँ सुरु भयो। इस्राएलीहरूले एक दिनमा अरामी पैदल सेनाका एक लाखलाई घाइते बनाए।"},{"number":30,"verse":"उनीहरूमध्‍येका बाँचेकाहरू अपेक सहरमा भागे, जहाँ सहरको पर्खाल भत्‍केर सत्ताईस हजारमाथि ढल्‍यो। अनि बेन-हददचाहिँ सहरमा भागे, र भित्री कोठामा गएर लुके।"},{"number":31,"verse":"उनका अधिकारीहरूले उनलाई भने, “सुन्‍नुहोस्, इस्राएलको घरानाका राजाहरू त कृपालु मानिसहरू छन् भन्‍ने हामीले सुनेका छौं। यसकारण हामी आ-आफ्‍नो कम्‍मरमा भाङ्ग्रा लगाऔं, र टाउकोमा डोरी बाँधेर इस्राएलका राजाकहाँ जाऔं। शायद तिनले तपाईंको प्राण जोगाइदिनेछन्।”"},{"number":32,"verse":"यसैकारण आफ्‍ना कम्‍मरमा भाङ्ग्रा ओढ़ेर र टाउकोमा डोरी बाँधेर उनीहरूले इस्राएलका राजाकहाँ गएर भने, “हजूरका दास बेन-हदद भन्‍दछन्: ‘कृपा गरी मलाई बाँच्‍न दिनुहोस्’।” राजाले जवाफ दिए, “के उनी अझै जीवित छन्? उनी त मेरा दाज्‍यै हुन्।”"},{"number":33,"verse":"ती मानिसहरूले राजाको यस कुरालाई शुभ लक्षण सम्‍झेर झट्टै त्‍यही कुरा साँचो ठानेर भने, “ज्‍यू, हजूरको दाइ बेन-हदद।” राजाले भने, “गएर उनलाई ल्‍याओ।” जब बेन-हदद बाहिर निस्‍केर आए, तब आहाबले उनलाई आफ्‍नो रथमा चढ़ाए।"},{"number":34,"verse":"बेन-हददले तिनलाई भने, “मेरा पिताले तपाईंका पिताबाट लिएका सहरहरू म तपाईंलाई फिर्ता गरिदिनेछु। अनि मेरा पिताले सामरियामा गरेझैँ तपाईंले पनि दमस्‍कसमा व्‍यापारका बजारहरू स्‍थापित गर्न सक्‍नुहुन्‍छ।” आहाबले भने, “सन्‍धि गरेर ती शर्तहरूमा म तिमीलाई छोड़िदिनेछु।” यसैले तिनले बेन-हददसँग एउटा सन्‍धि गरे र उनलाई छोड़िदिए।"},{"number":35,"verse":"( एक जना अगमवक्ताले आहाबलाई दोषी ठहराएका) परमप्रभुको वचनद्वारा अगमवक्ताका छोराहरूमध्‍येका एक जनाले आफ्‍नो कुनै एउटा साथीलाई भने, “मलाई तिम्रो हतियारले हिर्काऊ।” तर त्‍यस मानिसले इन्‍कार गर्‍यो।"},{"number":36,"verse":"तब ती अगमवक्ताले भने, “तिमीले परमप्रभुको आज्ञा नमानेका हुनाले, मलाई छोड़ेर जाने बित्तिकै तिमीलाई एउटा सिंहले मार्नेछ।” अनि जब त्‍यो मानिस गइहाल्‍यो, तब एउटा सिंहले भेटेर त्‍यसलाई मार्‍यो। ( )"},{"number":37,"verse":"ती अगमवक्ताले अर्को एक जना मानिसलाई भेटे, र भने, “कृपा गरी मलाई हिर्काउनुहोस्।” यसकारण त्‍यसले तिनलाई हिर्काएर घाइते बनायो।"},{"number":38,"verse":"तब ती अगमवक्ता गएर बाटोमा राजालाई पर्खिबसे। तिनले आफ्‍ना आँखामा फेटा बाँधेर गुप्‍त भेष बनाए।"},{"number":39,"verse":"जसै राजा छेउबाट गए, तब ती अगमवक्ताले बोलाएर भने, “हजूर, म तपाईंको दास लड़ाइँको मुखैमा परेको थिएँ, र कसैले कोही एक जना कैदी लिएर मकहाँ आएर मलाई भन्‍यो, ‘यस मानिसलाई रक्षा गरिराख्। कथम्कदाचित् यो मानिस भाग्‍यो भने, कि त तेरो ज्‍यान जानेछ कि एक तोड़ा ( एक तोडा करीब ३४ किलोग्राम थियो।) चाँदी तैंले तिर्नुपर्नेछ’।"},{"number":40,"verse":"जब म कुनै काममा यताउता व्‍यस्‍त थिएँ, तब हजूर, त्‍यो मानिस त अल्‍पियो।” इस्राएलका राजाले तिनलाई भने, “तैंले त आफ्‍नो इन्‍साफ आफै गरिस्। त्‍यही नै तेरो इन्‍साफ हो।”"},{"number":41,"verse":"तब ती अगमवक्ताले झट्टै आफ्‍ना आँखाबाट त्‍यो फेटा फुकाले, र इस्राएलका राजाले तिनलाई अगमवक्ताहरूका एक जना रहेछन् भनी चिनिहाले।"},{"number":42,"verse":"तिनले राजालाई भने, “परमप्रभु यसो भन्‍नुहुन्‍छ: मैले मार्न निश्‍चय गरेको मानिसलाई तैंले छोड़िदिइस्। यसकारण त्‍यसको प्राणको साटो तेरो प्राण र त्‍यसको प्रजाको साटो तेरो प्रजा हुनेछ।”"},{"number":43,"verse":"इस्राएलका राजा उदास भए, र रिसाएर सामरियामा आफ्‍नो राजमहलमा गए।"}]}