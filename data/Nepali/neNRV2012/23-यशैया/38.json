{"bibleAbbr":"neNRV2012","bookName":"यशैया","bookEnglishName":"Isaiah","chapterNumber":38,"verses":[{"number":1,"verse":"( हिजकिया बिरामी परेका) त्‍यस बेला हिजकिया राजा बिरामी परेर मर्नै लागेका थिए। तब आमोजका छोरा यशैया अगमवक्ताले तिनीकहाँ आएर भने, “परमप्रभु यसो भन्‍नुहुन्‍छ: तेरो घर ठीकठाक गर्, किनकि तँ मर्नेछस्, तँ निको हुनेछैनस्।” ( ; )"},{"number":2,"verse":"तब हिजकियाले आफ्‍नो मुख भित्तातिर फर्काएर परमप्रभुसित यसो भनेर प्रार्थना गरे,"},{"number":3,"verse":"“हे परमप्रभु, तपाईंको सामुन्‍ने म कस्‍तो विश्‍वासयोग्‍य भई सारा हृदयको भक्तिसाथ हिँड़ेको छु, र तपाईंको दृष्‍टिमा जे असल छ त्‍यही गरेको छु, त्‍यसको सम्‍झना होस्।” अनि हिजकिया धुरुधुरु रोए।"},{"number":4,"verse":"तब परमप्रभुको वचन यशैयाकहाँ यसो भनेर आयो,"},{"number":5,"verse":"“गएर हिजकियालाई भन्, ‘तेरा पिता दाऊदका परमप्रभु परमेश्‍वर यसो भन्‍नुहुन्‍छ: मैले तेरो प्रार्थना सुनें र मैले तेरो आँसु देखें। म तेरो आयु अरू पन्‍ध्र वर्ष बढ़ाइदिनेछु।"},{"number":6,"verse":"म तँलाई र यस सहरलाई अश्‍शूरका राजाको हातबाट छुटकारा दिनेछु। म यस सहरको रक्षा गर्नेछु।"},{"number":7,"verse":"“‘परमप्रभु आफैले प्रतिज्ञा गर्नुभएको कुरो गर्नुहुनेछ भन्‍ने परमप्रभुको चिन्‍ह तँलाई यो हुनेछ:"},{"number":8,"verse":"आहाजको सिँढ़ीमा घामको छाया, जो तल गइसकेको छ, म दश खुट्किला पछि सार्नेछु’।” यसैले घामको छाया तलतिर गएको भए तापनि दश खुट्किला पछि सर्‍यो।"},{"number":9,"verse":"बिरामी परेर निको भएपछि यहूदाका राजा हिजकियाले लेखेका कुरा:"},{"number":10,"verse":"मैले भनें, “के मेरो आयुको मस्‍त जवानीमा नै मृत्‍युको ढोकाभित्र जानुपर्ने र मेरो आयुको शेष भाग हरण हुने?”"},{"number":11,"verse":"मैले भनें, “म परमप्रभुलाई फेरि देख्‍नेछैनँ, जीवितहरूको देशमा परमप्रभुलाई म देख्‍नेछैनँ। मानव-जातिलाई म अब देख्‍नेछैनँ, न त संसारमा अहिले बस्‍नेहरूसँग म हुनेछु।"},{"number":12,"verse":"गोठालाको पालझैँ मेरो घर भत्‍काएर मबाट खोसी लगियो। जुलाहाले लुगा बेहेरेझैँ मैले मेरो जीवन बेहेरेको छु, र उहाँले मलाई तानबाट काटिदिनुभएको छ। दिन र रातभरिमा नै तपाईंले मेरो अन्‍त गराइदिनुभयो।"},{"number":13,"verse":"बिहानसम्‍म म धैर्यसाथ पर्खिबसें। तर सिंहले झैँ उहाँले मेरा सबै हड्डी भाँच्‍नुभयो। दिन र रातभरिमा नै तपाईंले मेरो अन्‍त गराइदिनुभयो।"},{"number":14,"verse":"गौँथलीझैँ वा सारिका चराझैँ म चिरबिर गर्थें। ढुकुरझैँ विलाप गर्थें, माथितिर हेर्दा-हेर्दा मेरा आँखा टट्टाइसके। हे परमप्रभु, म दु:खमा परेको छु। तपाईं मलाई सहायता गर्नुहोस्।”"},{"number":15,"verse":"तर म अब के भन्‍न सक्‍छु र? उहाँ मसित बोल्‍नुभयो, र उहाँले नै यो गर्नुभयो। मेरो प्राणको यो सुर्ताको कारण म मेरो सारा जीवनभरि नै नम्र भएर हिँड्नेछु।"},{"number":16,"verse":"हे परमप्रभु, यी नै कुराद्वारा मानिसहरू जिउँछन्, र मेरो आत्‍माले पनि तिनमा नै जीवन पाउँछ। तपाईंले मलाई स्‍वस्‍थ पार्नुभयो, र मलाई बाँच्‍न दिनुभयो।"},{"number":17,"verse":"निश्‍चय नै मेरो भलाइको निम्‍ति मैले यस्‍तो वेदना सहनुपर्‍यो। तपाईंले मलाई प्रेम गरेर विनाशको खाड़लबाट जोगाउनुभयो। तपाईंले मेरा सबै पाप आफ्‍नै पछिल्‍तिर राख्‍नुभयो।"},{"number":18,"verse":"पातालले तपाईंको प्रशंसा गर्न सक्‍दैन। मृत्‍युले तपाईंको प्रशंसा गर्न सक्‍दैन। खाड़लमा जानेहरूले तपाईंका विश्‍वस्‍तताको आशा गर्न सक्‍दैनन्।"},{"number":19,"verse":"जीवित, जीवितले मात्र तपाईंको प्रशंसा गर्छ, जसरी आज म गरिरहेछु। बुबाहरूले आफ्‍ना छोराछोरीहरूलाई तपाईंको विश्‍वस्‍तताको विषयमा वर्णन गर्छन्।"},{"number":20,"verse":"परमप्रभुले मलाई उद्धार गर्नुहुनेछ, र हामी आफ्‍ना जीवनभरि परमप्रभुको मन्‍दिरमा तार-बाजाहरूसित भजन गाउनेछौं।"},{"number":21,"verse":"यशैयाले यसो भनेका थिए, “नेभाराको लेप बनाएर हिजकियाको पिलोमा लगाइदेओ, र तिनी निको हुनेछन्।”"},{"number":22,"verse":"हिजकियाले यसो भनेर सोधेका थिए, “म परमप्रभुको मन्‍दिरमा जानेछु भन्‍ने चिन्‍ह के हुनेछ?”"}]}