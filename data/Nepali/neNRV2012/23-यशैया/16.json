{"bibleAbbr":"neNRV2012","bookName":"यशैया","bookEnglishName":"Isaiah","chapterNumber":16,"verses":[{"number":1,"verse":"सेलाबाट मरुभूमिको पारि सियोनकी छोरीको पर्वतमा देशका शासकको निम्‍ति सौगातको रूपमा थुमाहरू पठाओ।"},{"number":2,"verse":"गुँड़बाट धकेलिएर यताउता उड़िरहेका चराहरूझैँ अर्नोनका जँघारहरू हुँदो मोआबका स्‍त्रीहरू भएका छन्।"},{"number":3,"verse":"“हामीलाई सल्‍लाह दिनुहोस्, केही निर्णय दिनुहोस्। मध्‍यदिनमा तपाईंको छायालाई रातजस्‍तै बनाउनुहोस्। शरणार्थीहरूलाई लुकाउनुहोस्, शरणार्थीहरूलाई धोका नदिनुहोस्।"},{"number":4,"verse":"मोआबबाट निकालिएकाहरू तपाईंसँग बसून्। ध्‍वंसकारीहरूबाट तिनीहरूका निम्‍ति एउटा शरणस्‍थान बन्‍नुहोस्।” अत्‍याचारीहरूको अब अन्‍त हुनेछ, र विनाश रोकिनेछ। अत्‍याचारीहरू देशबाट हराउनेछन्।"},{"number":5,"verse":"प्रेममा एउटा सिंहासन स्‍थापित गरिनेछ, त्‍यसमा दाऊदको घरानाबाट विश्‍वासयोग्‍यसाथ एक मानिस विराजमान हुनुहुनेछ, र उहाँले इन्‍साफ गर्दा न्‍यायको खोजी गर्नुहुनेछ, र धार्मिकताका पक्षको गति तीव्र पार्नुहुनेछ।"},{"number":6,"verse":"मोआबका घमण्‍डको कुरा हामीले सुनेका छौं, त्‍यसको अति घमण्‍ड र अहङ्कार, त्‍यसको घमण्‍ड र तुजुक, तर त्‍यसका गर्व व्‍यर्थ छन्।"},{"number":7,"verse":"यसकारण मोआबीहरू विलाप गर्छन्। उनीहरू मोआबकै लागि एकसाथ विलाप गर्छन्। कीर-हरेशेतका मानिसहरूका निम्‍ति तिमीहरू रोओ र विलाप गर।"},{"number":8,"verse":"हेश्‍बोनका खेतहरू र सिब्‍माका दाखका बोटहरू पनि ओइलाउँछन्। जाति-जातिका शासकहरूले त्‍यसका असल-असल बोटहरू खुट्टाले कुल्‍चीमिल्‍ची गरे, जुनहरू पहिले याजेरसम्‍मै पुगेका थिए र मरुभूमिसम्‍मै फैलिएका थिए। त्‍यसका मुना चारैतिर फैलिएर समुद्र पारिसम्‍मै पुगे।"},{"number":9,"verse":"यसैकारण म सिब्‍माको दाखका बोटहरूका निम्‍ति याजेर रोएझैँ रुन्‍छु। ए हेश्‍बोन, ए एलाले, मेरो आँसुले म तँलाई भिजाउँछु! तेरा पाकेका फलहरू र फसलका आनन्‍दको होहल्‍ला चकमन्‍न भएको छ।"},{"number":10,"verse":"फलका बगैँचाका आनन्‍द र रमाहट लगिन्‍छन्, र दाखको बारीमा कसैले पनि गाउँदैन न त कराउँछ, न दाख-कुण्‍डमा कसैले दाख पेल्‍ने नै छ। किनकि मैले उनीहरूका हर्षको आवाज बन्‍द गरिदिएको छु।"},{"number":11,"verse":"मेरो हृदय मोआबको निम्‍ति र मेरो अन्‍तस्‍करण कीर-हरेशेतको निम्‍ति वीणाले झैँ रोई-रोईकन विलाप गर्दछ।"},{"number":12,"verse":"जब मोआब आफ्‍नो अल्‍गो स्‍थानमा भक्ति गर्न आउँछ, त्‍यो थाकेर हैरान मात्र हुन्‍छ। प्रार्थना गर्न पूजा-स्‍थानमा आउँदा त्‍यसलाई केही लाभ हुँदैन।"},{"number":13,"verse":"मोआबको विषयमा परमप्रभुले पहिले नै भन्‍नुभएको वचन यही हो।"},{"number":14,"verse":"तर अब परमप्रभु यसो भन्‍नुहुन्‍छ, “ठेक्‍कामा लिएको नोकरले गनेझैँ, तीन वर्ष भित्रमा मोआबको गौरव र त्‍यसका सबै मानिसहरू तुच्‍छ ठहराइनेछन्। त्‍यसका बाँचेकाहरूचाहिँ साह्रै थोरै र कमजोर हुनेछन्।”"}]}