{"bibleAbbr":"neNRV2012","bookName":"यशैया","bookEnglishName":"Isaiah","chapterNumber":3,"verses":[{"number":1,"verse":"( यरूशलेम र यहूदामाथि इन्साफ) अब हेर, प्रभु, सर्वशक्तिमान् परमप्रभुले यरूशलेम र यहूदाबाट आपूर्ति र समर्थन, भोजन र पानीका सबै आपूर्ति,"},{"number":2,"verse":"वीर र योद्धा, न्‍यायकर्ता र अगमवक्ता, जोखना हेर्ने र धर्म-गुरु,"},{"number":3,"verse":"पचासका कप्‍तान र उच्‍च मानिस, सल्‍लाहकार, निपुण कारीगर र चलाख जादूगरलाई लैजानै लाग्‍नुभएको छ।"},{"number":4,"verse":"तिनीहरूमाथि ठिटाहरूलाई म शासक तुल्‍याइदिनेछु, र ससाना बालकहरूले तिनीहरूमाथि शासन गर्नेछन्।"},{"number":5,"verse":"एउटा मानिसले अर्कालाई दमन गर्नेछ। एउटा मानिस अर्को मानिसको विरुद्ध, छिमेकी छिमेकीको विरुद्ध, बुढापाकाको विरुद्ध ठिटा र आदरणीयको विरुद्धमा तुच्‍छ उठ्नेछ।"},{"number":6,"verse":"भाइहरूमध्‍येका एउटालाई आफ्‍नै मानिसले आफ्‍नै बुबाकै घरमा पक्रेर भन्‍नेछ, “तिम्रो त पोशाक छ, तिमी हाम्रा नेता होऊ, र यो अवशेषका थुप्रोको जिम्‍मा तिमीले लेऊ!”"},{"number":7,"verse":"तर त्‍यस दिन त्‍यसले चर्को सोरमा भन्‍नेछ, “भत्‍केकोलाई बनाउने मेरो त उपाय नै छैन। मेरो घरमा भोजन र लुगाफाटा नै छैन। मलाई मानिसहरूका नेता नबनाऊ।”"},{"number":8,"verse":"यरूशलेम धरमरिँदैछ, यहूदाको पतन हुँदैछ, तिनीहरूका वचन र काम परमप्रभुको विरुद्धमा छन्, उहाँको महिमापूर्ण उपस्‍थितिलाई तिनीहरू खुल्‍लमखुल्‍ला विरोध गर्छन्।"},{"number":9,"verse":"तिनीहरूका अनुहारले नै तिनीहरूका विरुद्धमा गवाही दिन्‍छन्। सदोमझैँ तिनीहरू आफ्‍नो पापको प्रदर्शन गर्दछन्। तिनीहरू यसलाई लुकाउँदैनन्। तिनीहरूलाई धिक्‍कार! तिनीहरूले आफैमाथि सर्वनाश ल्‍याएका छन्।"},{"number":10,"verse":"धर्मी मानिसहरूलाई भन, कि तिनीहरूलाई असलै हुनेछ, किनकि तिनीहरूले आफ्‍नो सुकर्मको फल भोग्‍नेछन्।"},{"number":11,"verse":"दुष्‍ट मानिसहरूलाई धिक्‍कार! तिनीहरूमाथि सर्वनाश परेको छ, किनकि तिनीहरूका हातले गरेको कामको प्रतिफल तिनीहरूले पाउनेछन्।"},{"number":12,"verse":"मेरो प्रजालाई युवाहरूले अत्‍याचार गर्दछन्, र स्‍त्रीहरूले तिनीहरूमाथि शासन गर्छन्। हे मेरा प्रजा, तिमीहरूलाई डोर्‍याउनेहरूले तिमीहरूलाई बरालेर लगेका छन्, र तिनीहरूले तिमीहरूलाई बाटोबाट फर्काउँछन्।"},{"number":13,"verse":"परमप्रभु न्‍यायालयमा आफ्‍नो स्‍थान लिनुहुन्‍छ, आफ्‍नो प्रजाको इन्‍साफ गर्नलाई उहाँ उठ्नुहुन्‍छ।"},{"number":14,"verse":"आफ्‍ना प्रजाका धर्म-गुरुहरू र शासकहरूका विरुद्धमा परमप्रभुले न्‍याय गर्नुहुन्‍छ। “मेरो दाखबारी नष्‍ट पार्ने तिमीहरू नै हौ। गरीबहरूलाई लुटेका माल तिमीहरूकै घरमा छन्।"},{"number":15,"verse":"तिमीहरूले मेरा प्रजालाई दबाएको र गरीबहरूका अनुहारलाई पिँधेको मतलब के हो?” प्रभु, सर्वशक्तिमान् परमप्रभु भन्‍नुहुन्‍छ।"},{"number":16,"verse":"( यरूशलेममा विलासी स्‍त्रीहरूको दुर्दशा) परमप्रभु भन्‍नुहुन्‍छ, “सियोनका स्‍त्रीहरू अहङ्कारी छन्, र मुण्‍टो ठाड़ो गर्दै, चञ्‍चले आँखा गर्दै, कल्‍ली पहिरी छमछम गर्दै ससाना कदम चालेर हिँड्छन्।"},{"number":17,"verse":"यसकारण परमप्रभुले सियोनका स्‍त्रीहरूका टाउकोमा घावै-घाउ भरिदिनुहुन्‍छ। परमप्रभुले तालु खुइले बनाइदिनुहुन्‍छ।”"},{"number":18,"verse":"त्‍यस दिन परमप्रभुले तिनीहरूका सिङ्गारका गहनाहरू, अर्थात् चुरा र शिरबन्‍दी, चन्‍द्रहार,"},{"number":19,"verse":"कुण्‍डल, बाला, झुम्‍का,"},{"number":20,"verse":"मुकुट-घुम्‍टा, कल्‍ली, पटुका, अत्तरदानी र जन्‍तर,"},{"number":21,"verse":"छाप-औँठी र नत्‍थ,"},{"number":22,"verse":"सुन्‍दर पोशाक, अलखा, कोट र थैली,"},{"number":23,"verse":"हाते-ऐना र मसिनो मलमल, मुकुट र दोसल्‍लाहरू हटाउनुहुनेछ।"},{"number":24,"verse":"सुगन्‍धित मसलाको सट्टामा सड़ेको दुर्गन्‍ध हुनेछ, र पटुकाको सट्टामा डोरी, राम्ररी बाटेको कपालको सट्टामा मुडुली हुनेछ, सुन्‍दर वस्‍त्रको सट्टामा भाङ्ग्राको लुगा र सुन्‍दरताको सट्टामा डामै-डाम हुनेछ।"},{"number":25,"verse":"तेरा मानिसहरू तरवारले मारिनेछन्, तेरा वीरहरू लड़ाइँमा नष्‍ट हुनेछन्।"},{"number":26,"verse":"सियोनका मूल ढोकाहरूले विलाप गर्नेछन् र रुनेछन्। भूइँमा नाङ्गै बसेकी स्‍त्रीजस्‍तै त्‍यो सहर उजाड़ हुनेछ।"}]}