{"bibleAbbr":"neNRV2012","bookName":"यशैया","bookEnglishName":"Isaiah","chapterNumber":30,"verses":[{"number":1,"verse":"( अटेरी जातिलाई धिक्‍कार) परमप्रभु घोषणा गर्नुहुन्‍छ, “धिक्‍कार! ती अटेरी छोराछोरीहरूलाई, जसले योजनालाई सञ्‍चालन गर्छन् तर ती मेरा होइनन्, मित्रता गाँस्‍छन्, तर मेरो आत्‍माले होइन, र पापमाथि पाप बढ़ाएका छन्।"},{"number":2,"verse":"तिनीहरू मेरो सल्‍लाह नलिई मिश्रमा जान्‍छन्, फारोका रक्षाको निम्‍ति सहायता लिन जान्‍छन्। मिश्रदेशको छत्रछायामा शरण लिन जान्‍छन्।"},{"number":3,"verse":"तर फारोको रक्षाले तिमीहरूलाई लाजमा पार्नेछ, र मिश्रदेशको छत्रछायाले तिमीहरूमाथि शर्म ल्‍याउनेछ।"},{"number":4,"verse":"यद्यपि तिनीहरूका अधिकृतहरू सोअनमा छन्, र तिनका राजदूतहरूचाहिँ हानेसमा आएका छन्,"},{"number":5,"verse":"यस्‍तो जातिको कारण तिनीहरू सबै लाजमा पर्नेछन्, जो तिनीहरूका निम्‍ति निकम्‍मा छन्, जसले न त केही सहायता न केही लाभ ल्‍याउन सक्‍छन्, तर शर्म र गिल्‍ला मात्र ल्‍याउँछन्।”"},{"number":6,"verse":"नेगेव देशका पशुहरूका विषयमा ईश्‍वरवाणी: सिंह र सिंहनी, नाग र अति विषालु उड्ने सर्प निस्‍कने, दु:ख र वेदना भएको देशबाट भएर राजदूतहरूले आफ्‍ना धन-सम्‍पत्ति गधाहरूका पिठिउँमा र आ-आफ्‍ना बहुमूल्‍य भण्‍डारहरू ऊँटहरूका जुरामा लदाएर त्‍यस जातिको निम्‍ति लैजान्‍छ, जसबाट तिनीहरूलाई केही लाभ हुँदैन,"},{"number":7,"verse":"मिश्रदेशमा जसको सहायता एकदमै व्‍यर्थको छ। यसकारण मैले त्‍यसलाई केही नगर्ने राहाब भनेको छु।"},{"number":8,"verse":"अब जा, आउँदो समयको निम्‍ति अनन्‍त साक्षी होस् भनेर तिनीहरूका निम्‍ति एउटा पाटीमा, एउटा पुस्‍तकको मुट्ठामा त्‍यो लेख।"},{"number":9,"verse":"यो एउटा बागी प्रजा, धोका दिने छोराछोरीहरू हुन्, अर्थात् परमप्रभुको शिक्षा नसुन्‍ने छोराछोरी हुन्।"},{"number":10,"verse":"दर्शन देख्‍नेहरूलाई तिनीहरू भन्‍दछन्, “अब उसो दर्शन नदेख!” तिनीहरू अगमवक्ताहरूलाई भन्‍दछन्, “हामीलाई ठीक कुराहरूको दर्शन नदेओ! हामीलाई मनपर्दा कुराहरू भन, भ्रमात्‍मक अगमवाणी कह।"},{"number":11,"verse":"यो बाटो छोड़, यो मार्गबाट हट, र इस्राएलका परमपवित्रसित हाम्रो सामना गर्न बन्‍द गर।”"},{"number":12,"verse":"यसकारण इस्राएलका परमपवित्र भन्‍नुहुन्‍छ, “तिमीहरूले यस समाचारलाई इन्‍कार गरेका छौ, र अत्‍याचारमाथि र छलका कुरामा भर परेका छौ।"},{"number":13,"verse":"यसकारण यो पाप तिमीहरूका निम्‍ति पुट्ट निस्‍केर तुरुन्‍तै खस्‍न लागेको एउटा अल्‍गो पर्खालजस्‍तै हुनेछ, जो क्षणभरमा एक्‍कासि ढल्‍नेछ।"},{"number":14,"verse":"कुमालेको भाँड़ा निर्दयतासित फुटाएझैँ, त्‍यो टुक्रा-टुक्रा भएर फुट्नेछ, कि त्‍यसका टुक्राहरूमा अगेनोबाट आगो झिक्‍ने अथवा इनारबाट पानी उघाउन एउटा सानो टुक्रासम्‍म पनि रहनेछैन।”"},{"number":15,"verse":"परमप्रभु परमेश्‍वर, इस्राएलका परमपवित्र यही भन्‍नुहुन्‍छ, “पश्‍चात्ताप र विश्राममा तिमीहरूको उद्धार छ। मौनधारण र भरोसामा तिमीहरूलाई शक्ति मिल्‍छ। तर तिमीहरू यी कुनै पनि कुरा चाहन्‍नौ।"},{"number":16,"verse":"तिमीहरूले भन्‍यौ, ‘होइन, हामी त घोड़ामा चढ़ेर भाग्‍नेछौं’। यसैकारण तिमीहरूलाई भाग्‍नैपर्छ! तिमीहरूले भन्‍यौ, ‘हामी चाँड़ो दगुर्ने घोड़ाहरू चढ़ेर जानेछौं’। यसैकारण तिमीहरूलाई खेद्नेहरू चाँड़ो हुनेछन्।"},{"number":17,"verse":"एक जनाको धम्‍कीले एक हजार जना भाग्‍नेछन्, पाँच जनाको धम्‍कीले तिमीहरू सबै यसरी भाग्‍नेछौ, कि तिमीहरू पर्वतको टाकुरामा खड़ा रहेको एउटा झन्‍डाको खामो र डाँड़ाको एउटा झन्‍डाझैँ हुनेछौ।”"},{"number":18,"verse":"तापनि तिमीहरूमाथि अनुग्रह गर्न परमप्रभु इच्‍छा गर्नुहुन्‍छ। तिमीहरूमाथि दया देखाउन उहाँ उठ्नुहुन्‍छ, किनकि परमप्रभु न्‍याय गर्नुहुने परमेश्‍वर हुनुहुन्‍छ। उहाँको प्रतीक्षा गर्ने सबै धन्‍यका हुन्!"},{"number":19,"verse":"हे यरूशलेममा बस्‍ने सियोनका मानिस हो, तिमीहरू अब फेरि रुनेछैनौ। तिमीहरू सहायताको लागि रोएका सुनेर उहाँ कत्ति अनुग्रहमय हुनुहुनेछ! तिमीहरूको बिन्‍ती सुन्‍ने बित्तिकै उहाँले तिमीहरूलाई जवाफ दिनुहुनेछ।"},{"number":20,"verse":"परमप्रभुले तिमीहरूलाई दु:खको रोटी र क्‍लेशको पानी दिनुभए तापनि तिमीहरूका शिक्षकहरू अझ लुकाइनेछैनन्। तिमीहरूका आफ्‍नै आँखाले तिमीहरूले तिनीहरूलाई देख्‍नेछौ।"},{"number":21,"verse":"तिमीहरू दाहिने अथवा देब्रे लाग्‍दा तिमीहरूका कानले तिमीहरूका पछिल्‍तिर यसो भन्‍ने आवाज सुन्‍नेछौ, “बाटो यही हो, यसैमा हिँड़।”"},{"number":22,"verse":"तब खोपेर चाँदीले मोहोरिएका तिमीहरूका देवताहरू र सुनका तिमीहरूका मूर्तिहरू तिमीहरूले दूषित तुल्‍याउनेछौ। तिमीहरूले तिनलाई महिनावारीको अशुद्ध कपड़ाझैँ फालिदिनेछौ, र तिनलाई यसो भन्‍नेछौ, “पर जाओ!”"},{"number":23,"verse":"तिमीहरूले जमिनमा छर्ने बीउका निम्‍ति उहाँले पानी पठाइदिनुहुनेछ। भूमिबाट उब्‍जने अन्‍न सप्रिएका र प्रशस्‍त हुनेछन्। त्‍यस दिन गाई-गोरुहरू फराकिला चरनमा चर्नेछन्।"},{"number":24,"verse":"तिमीहरूका खेतमा हलो जोत्‍ने गोरु र गधाहरूले काँटा र बेल्‍चाले फैलाइराखेको नुनिलो दाना र भुस खानेछन्।"},{"number":25,"verse":"त्‍यो ठूलो हत्‍याको दिन जब धरहराहरू भत्‍कन्‍छन्, तब सबै अल्‍गा-अल्‍गा पर्वतहरू र सबै उच्‍च डाँड़ाहरूमा पानीका खोलाहरू बग्‍नेछन्।"},{"number":26,"verse":"त्‍यसबाहेक जब परमप्रभुले आफ्‍नो प्रजाका घाउहरू बाँध्‍नुहुनेछ, र उहाँले लाउनुभएको तिनीहरूका चोट निको पार्नुहुनेछ, त्‍यस दिन जून घामजस्‍तै लाग्‍नेछ र सूर्यको प्रकाश सात दिनको ज्‍योतिझैँ सात गुणा बढ़ी चहकिलो हुनेछ।"},{"number":27,"verse":"हेर, दन्‍केको क्रोध र उठिरहेको बाक्‍लो धूवाँमा टाढ़ाबाट परमप्रभु आउँदैहुनुहुन्‍छ। उहाँका ओठ क्रोधले पूर्ण र उहाँको जिब्रो भस्‍म गर्ने आगोजस्‍तै छन्।"},{"number":28,"verse":"उहाँको सास घिच्रोसम्‍मै डुबाउने उर्लंदो नदीझैँ छ। उहाँले जाति-जातिहरूलाई नाश गर्ने नाङ्लोले निफन्‍नुहुन्‍छ र उहाँले मानिसहरूलाई कुबाटोतिर लैजाने लगाम तिनीहरूका मुखमा लगाइदिनुहुन्‍छ।"},{"number":29,"verse":"अनि पवित्र चाड़ मनाएझैँ राती तिमीहरूले भजन गाउनेछौ। परमप्रभुको पर्वत, अर्थात् इस्राएलको चट्टानतिर उहाँसित भेट गर्नलाई बाँसुरी बजाउनेहरू रमाउँदै हिँड़ेझैँ तिमीहरूको मनमा पनि रमाहट हुनेछ।"},{"number":30,"verse":"रीसको झोँक, भस्‍म गर्ने आगोको ज्‍वाला, र गड्याङगुडुङ र आँधीबेहरी र असिनासहित परमप्रभुले मानिसहरूलाई आफ्‍नो प्रतापको वाणी सुन्‍न र आफ्‍नो बाहुबलको चमक देख्‍न लगाउनुहुनेछ।"},{"number":31,"verse":"अश्‍शूर परमप्रभुको सोरले थर्कमान हुनेछ। उहाँले आफ्‍नो राजदण्‍डले तिनीहरूलाई प्रहार गर्नुहुनेछ।"},{"number":32,"verse":"दण्‍डको लहुरोको प्रत्‍येक प्रहार, जो परमप्रभुले तिनीहरूमाथि हान्‍नुहुनेछ, त्‍यो हातको खैँजड़ी र वीणाको सोरको साथ हुनेछ, र आफ्‍नो पाखुराको मुक्‍काले उहाँ तिनीहरूसित युद्धमा लड़ाइँ गर्नुहुनेछ।"},{"number":33,"verse":"किनभने तोपेतलाई अघिदेखि एउटा राजाको निम्‍ति तयार पारिएको हो। प्रशस्‍त आगो र दाउरासहित आगो सल्‍काउने खाल्‍डो गहिरो र ठूलो बनाइएको छ। जलिरहेको गन्‍धकको खोलाले झैँ परमप्रभुको सासले त्‍यसलाई जलाउनेछ।"}]}