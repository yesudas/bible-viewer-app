{"bibleAbbr":"neNRV2012","bookName":"गन्ती","bookEnglishName":"Numbers","chapterNumber":13,"verses":[{"number":1,"verse":"( कनान देशको भेद लिनेहरू) परमप्रभुले मोशालाई भन्‍नुभयो, ( )"},{"number":2,"verse":"“कनान देशभित्र गुप्‍तचरहरू पठा। त्‍यो देश म इस्राएलीहरूलाई दिनेछु। आ-आफ्‍नो पुर्खाको कुलबाट एक-एक जना नायक पठा।”"},{"number":3,"verse":"यसकारण परमप्रभुको आज्ञाअनुसार मोशाले पारानको मरुभूमिबाट तिनीहरूलाई पठाए। ती सब इस्राएलीहरूका नायकहरू थिए।"},{"number":4,"verse":"तिनीहरूका नाउँ यी नै हुन्: रूबेनको कुलबाट जक्‍कूरका छोरा शम्‍मूअ,"},{"number":5,"verse":"शिमियोनको कुलबाट होरीका छोरा शाफात,"},{"number":6,"verse":"यहूदाको कुलबाट यपुन्‍नेका छोरा कालेब,"},{"number":7,"verse":"इस्‍साखारको कुलबाट योसेफका छोरा यिगाल,"},{"number":8,"verse":"एफ्राइमको कुलबाट नूनका छोरा होशिया, ( )"},{"number":9,"verse":"बेन्‍यामीनको कुलबाट रफूका छोरा पलती,"},{"number":10,"verse":"जबूलूनको कुलबाट सोदीका छोरा गद्दीएल,"},{"number":11,"verse":"योसेफको कुलबाट, अर्थात् मनश्‍शेको कुलबाट सूसीका छोरा गेद्दी,"},{"number":12,"verse":"दानको कुलबाट गमल्‍लीका छोरा अम्‍मीएल,"},{"number":13,"verse":"आशेरको कुलबाट मिखाएलका छोरा सतूर,"},{"number":14,"verse":"नप्‍तालीको कुलबाट वोफ्‍सीका छोरा नहबी,"},{"number":15,"verse":"गादको कुलबाट माकीका छोरा गूएल।"},{"number":16,"verse":"मोशाले देशको भेद लिन पठाएका मानिसहरूका नाउँ यी नै हुन्। नूनका छोरा होशियाको नाउँ मोशाले यहोशू राखे।"},{"number":17,"verse":"मोशाले तिनीहरूलाई कनान देशको भेद लिन पठाएर तिनीहरूलाई भने, “यहाँबाट लागेर नेगेव भनिने दक्षिण क्षेत्रबाट पहाड़तिर जाओ,"},{"number":18,"verse":"र देश कस्‍तो छ, त्‍यहाँ बस्‍ने मानिसहरू बलिया छन् कि निर्धा छन्, धेरै छन् कि थोरै छन् सो पत्ता लगाओ।"},{"number":19,"verse":"उनीहरू बसेको देश असल कि खराब, कस्‍तो छ, र उनीहरू छाउनीमा कि किल्‍लामा, कस्‍ता सहरमा बस्‍दारहेछन्?"},{"number":20,"verse":"जमिन कस्‍तो छ, मलिलो कि रूखो, त्‍यहाँ जङ्गल छ कि छैन सो हेर। साहस गर, र त्‍यहाँको केही फलफूल ल्‍याओ।” त्‍यस बेला प्रथम दाख पाक्‍ने ऋतु थियो।"},{"number":21,"verse":"यसैले तिनीहरू उक्‍लेर गई जीनको उजाड़-स्‍थानबाट लेबो-हमाततिरको रहोबसम्‍म त्‍यस देशको भेद लिए।"},{"number":22,"verse":"तिनीहरू नेगेवतिरबाट उक्‍लेर हेब्रोनमा पुगे, जहाँ अनाकका सन्‍तान अहीमन, शेशै र तल्‍मै बस्‍थे। हेब्रोनचाहिँ मिश्रको सोअन सहरभन्‍दा सात वर्ष पहिले निर्माण गरिएको थियो।"},{"number":23,"verse":"त्‍यसपछि तिनीहरू एश्‍कोलको ( “एश्कोल” को अर्थ “झुप्पा” हो) बेँसीमा गए, र त्‍यहाँबाट दाखका हाँगाको एक झुप्‍पा काटेर एउटा घोचोमा हाली दुई जनाले बोकेर ल्‍याए। तिनीहरूले अनार र नेभारा पनि ल्‍याए।"},{"number":24,"verse":"इस्राएलीहरूले त्‍यहाँबाट त्‍यो झुप्‍पा काटेको हुनाले त्‍यस ठाउँको नाउँ एश्‍कोलको बेँसी राखिएको हो।"},{"number":25,"verse":"चालीस दिनको अन्‍तमा त्‍यस देशको भेद लिइसकेपछि तिनीहरू फर्के।"},{"number":26,"verse":"( गुप्‍तचरहरूको खबर) तिनीहरू फर्केर पारानको मरुभूमि भएको कादेशमा मोशा, हारून र इस्राएलीका सारा समुदायकहाँ आए, र सारा समुदायलाई सम्‍पूर्ण वृत्तान्‍त बताइदिए, र तिनीहरूलाई त्‍यस देशका फलफूल देखाए।"},{"number":27,"verse":"तिनीहरूले मोशालाई यसो भने, “तपाईंले पठाउनुभएको ठाउँमा हामी पुग्‍यौं। साँच्‍ची नै त्‍यहाँ दूध र मह बग्‍दारहेछन्, अनि त्‍यसको फलफूल यही हो।"},{"number":28,"verse":"तर त्‍यहाँ बस्‍ने मानिसहरू बलिया रहेछन् र सहरहरू पर्खालले घेरिएका र ज्‍यादै ठूला-ठूला रहेछन्। त्‍यसबाहेक हामीले त्‍यहाँ अनाकका सन्‍तानहरू पनि देख्‍यौं।"},{"number":29,"verse":"नेगेव भनिने दक्षिण क्षेत्रमा अमालेकीहरू, र पहाड़ी क्षेत्रमा हित्ती, यबूसी र एमोरीहरू, अनि समुद्रको नजिक र यर्दन नदीको किनारमा कनानीहरू बस्‍दारहेछन्।”"},{"number":30,"verse":"तब कालेबले मोशाको सामु मानिसहरूलाई शान्‍त गराएर भने, “हामी तुरुन्‍त त्‍यहाँ गएर त्‍यो देश कब्‍जा गरौं, किनभने त्‍यो हामी अवश्‍य जित्‍न सक्‍छौं।”"},{"number":31,"verse":"तर तिनीसँग जाने मानिसहरूले भने, “ती मानिसहरूका विरुद्धमा जान हामी सक्‍नेछैनौं, किनकि ती हामीभन्‍दा बलिया छन्।”"},{"number":32,"verse":"भेद लिन गएको देशबाट नराम्रो खबर सुनाएर तिनीहरूले इस्राएलीहरूलाई भने, “हामीले भेद लिएर आएको देशले त आफ्‍नै बासिन्‍दाहरूलाई निलिहाल्‍दोरहेछ, र हामीले त्‍यहाँ देखेका मानिसहरू दैत्‍यजस्‍ता रहेछन्।"},{"number":33,"verse":"त्‍यहाँ हामीले नेफिलीमहरू देख्‍यौं, जसबाट अनाकका सन्‍तान आएका छन्। उनीहरूका सामु त हामी आफैलाई फटेङ्ग्राजस्‍तै लाग्‍यो। तिनीहरूका नजरमा हामीहरू त्‍यस्‍तै देखिन्‍थ्‍यौं।” ( )"}]}