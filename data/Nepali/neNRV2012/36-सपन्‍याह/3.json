{"bibleAbbr":"neNRV2012","bookName":"सपन्‍याह","bookEnglishName":"Zephaniah","chapterNumber":3,"verses":[{"number":1,"verse":"( यरूशलेमको भविष्‍य) बागी, अशुद्ध र अत्‍याचारी सहरलाई धिक्‍कार!"},{"number":2,"verse":"त्‍यसले कसैको आज्ञा मान्‍दैन, सही कुरालाई ग्रहण गर्दैन। त्‍यसले परमप्रभुमा भरोसा राख्‍दैन, त्‍यो आफ्‍ना परमेश्‍वरको नजिकमा आउँदैन।"},{"number":3,"verse":"त्‍यसका अधिकारीहरू गर्जने सिंहहरू, र त्‍यसका शासकहरूचाहिँ बिहानसम्‍म केही बाँकी नराख्‍ने साँझका ब्‍वाँसाहरू हुन्।"},{"number":4,"verse":"त्‍यसका अगमवक्ताहरू हठी छन्। तिनीहरू विश्‍वासघाती मानिसहरू हुन्। त्‍यसका पूजाहारीहरूले पवित्रस्‍थानलाई अपवित्र पार्छन्, र तिनीहरूले व्‍यवस्‍थालाई उल्‍टापाल्‍टा पार्छन्।"},{"number":5,"verse":"त्‍यसको बीचमा रहनुभएको परमप्रभु धर्मात्‍मा हुनुहुन्‍छ। उहाँ कुनै खराबी गर्नुहुन्‍न। उहाँले बिहानैपिच्‍छे न्‍याय गर्नुहुन्‍छ। प्रत्‍येक नयाँ दिन उहाँ चुक्‍नुहुन्‍न, तापनि अधर्मीलाई लाज लाग्‍दैन।"},{"number":6,"verse":"“मैले जाति-जातिहरूलाई नाश गरेको छु। तिनीहरूका गढ़हरू उजाड़ पारिएका छन्। मैले तिनीहरूका सड़कहरू निर्जन तुल्‍याइदिएको छु। तिनमा कोही हिँड्दैनन्। तिनीहरूका सहरहरू नष्‍ट भएका छन्, त्‍यहाँ एउटै पनि छोड़िनेछैन।"},{"number":7,"verse":"मैले सहरलाई भनें, ‘तैंले निश्‍चय नै मेरो त्रास मान्‍नेछस्, मेरो ताड़ना ग्रहण गर्नेछस्।’ तब त्‍यसको बस्‍ने ठाउँ त्‍यागिनेथिएन, र मेरा सबै दण्‍डहरू त्‍यसमाथि पर्नेथिएनन्। तर भ्रष्‍टतापूर्वक सबै काम गर्नलाई तिनीहरू झन् बढ़ी उत्‍सुक भए।"},{"number":8,"verse":"“यसकारण,” परमप्रभु भन्‍नुहुन्‍छ, “गवाही दिन म खड़ा हुने दिनसम्‍म तिमीहरू मलाई पर्खिरहो। जाति-जातिहरूलाई जम्‍मा गर्न र राज्‍य-राज्‍यलाई भेला गर्न, अनि तिनीहरूमाथि मेरो रीस पोखाउन, सबै रीस पूरा खन्‍याउन मैले निर्णय गरेको छु। सम्‍पूर्ण पृथ्‍वी मेरो डाहको आगोले भस्‍म हुनेछ।"},{"number":9,"verse":"त्‍यस बेला देश-देशका मानिसहरूका ओठ शुद्ध पार्नेछु, र तिनीहरू सबैले परमप्रभुका नाउँको पुकारा गरून् र काँधमा काँध मिलाएर उहाँको सेवा गरून्।"},{"number":10,"verse":"कूशका नदीहरूको पारिबाट मेरो आराधना गर्नेहरू, छरपष्‍ट भएका मेरा प्रजाले मेरो निम्‍ति भेटी ल्‍याउनेछन्।"},{"number":11,"verse":"त्‍यस दिन मप्रति गरेका तेरा सबै दुष्‍ट्याइँको कारण तँलाई शर्म पर्नेछैन, किनभने आफ्‍नो घमण्‍डमा खुशी हुनेहरूलाई यस सहरको बीचबाट म निकाल्‍नेछु। मेरो पवित्र डाँड़ामा तँ फेरि कहिल्‍यै अहङ्कारी हुनेछैनस्।"},{"number":12,"verse":"तर तेरो बीचमा म दीन र नम्रहरूलाई छोड़िराख्‍नेछु, जसले परमप्रभुको नाउँमा भरोसा गर्छन्।"},{"number":13,"verse":"इस्राएलका बाँकी रहेकाहरूले कुनै गल्‍ती गर्नेछैनन्। तिनीहरूले झूट बोल्‍नेछैनन्, न तिनीहरूका मुखमा छल पाइनेछ। तिनीहरू खानेछन् र पल्‍टेर बस्नेछन्, र कसैले तिनीहरूलाई भयभीत तुल्‍याउनेछैन।” ( )"},{"number":14,"verse":"हे सियोनकी छोरी, गा! हे इस्राएल, चर्को सारेले करा! हे यरूशलेमकी छोरी, खुशी हो र सम्‍पूर्ण हृदयले रमाहट गर्!"},{"number":15,"verse":"तेरो दण्‍ड परमप्रभुले हटाइदिनुभएको छ, उहाँले तेरा शत्रुहरूलाई फिर्ता पठाइदिनुभएको छ। परमप्रभु इस्राएलका राजा तँसित हुनुहुन्‍छ। अब उप्रान्‍त तैंले कुनै खराबीको डर मान्‍नुपर्दैन।"},{"number":16,"verse":"त्‍यस दिन यरूशलेमलाई तिनीहरूले यसो भन्‍नेछन्, “तँ नडरा, हे सियोन। तेरा हात ढीला हुन नपाऊन्।"},{"number":17,"verse":"परमप्रभु तेरा परमेश्‍वर तँसित हुनुहुन्‍छ। उहाँ बचाउनलाई सामर्थी हुनुहुन्‍छ। उहाँ तँसित अत्‍यन्‍तै आनन्‍दित हुनुहुन्‍छ। उहाँले आफ्‍नो प्रेममा तँलाई शान्‍त पार्नुहुनेछ। गीत गाएर उहाँ तेरा बारेमा रमाउनुहुनेछ।"},{"number":18,"verse":"“नियुक्त गरिएका चाड़हरूको शोक म तँबाट हटाइदिनेछु। ती तेरा निम्‍ति भार र लाज हुन्।"},{"number":19,"verse":"तँलाई थिचोमिचो गर्नेहरू सबैसँग म उचित व्‍यवहार गर्नेछु। म लङ्गड़ालाई छुटाउनेछु, र छरपष्‍ट भएकाहरूलाई म जम्‍मा गर्नेछु। तिनीहरूलाई शर्ममा पार्ने हरेक देशमा म तिनीहरूलाई प्रशंसा र सम्‍मान दिनेछु।"},{"number":20,"verse":"त्‍यस बेला म तिमीहरूलाई जम्‍मा गर्नेछु, र त्‍यस बेला म तिमीहरूलाई घरमा ल्‍याउनेछु। जब म तिमीहरूको सौभाग्‍य तिमीहरूकै नजरको सामुन्‍ने फर्काएर ल्‍याउनेछु, तब पृथ्‍वीका सारा मानिसहरूका बीचमा म तिमीहरूलाई सम्‍मान र प्रशंसा दिनेछु,” परमप्रभु भन्‍नुहुन्‍छ।"}]}