{"bibleAbbr":"neNRV2012","bookName":"इजकिएल","bookEnglishName":"Ezekiel","chapterNumber":30,"verses":[{"number":1,"verse":"( मिश्रदेशको निम्ति विलाप) परमप्रभुको यो वचन मकहाँ आयो:"},{"number":2,"verse":"“हे मानिसको छोरो, यो अगमवाणी गरेर भन्: ‘परमप्रभु परमेश्‍वर यसो भन्‍नुहुन्‍छ: “‘विलाप गर्, र भन्, “हाय! त्‍यो दिन।”"},{"number":3,"verse":"किनकि त्‍यो दिन नजिकै छ, परमप्रभुको दिन नजिकै छ— बादल लागेको दिन, जाति-जातिहरूका अन्‍त्‍यको दिन त्‍यो हुनेछ।"},{"number":4,"verse":"मिश्रदेशमाथि एउटा तरवार आउनेछ, र कूश देशमा पनि सङ्कष्‍ट आइपर्नेछ। जब मिश्रदेशमा मारिएका मानिसहरू जमिनमा ढल्‍नेछन्, तब त्‍यसका धन-सम्‍पत्तिहरू लगिनेछन्, र त्‍यसका जगहरू भत्‍काइनेछन्।"},{"number":5,"verse":"कूश, पूत, लूद र सारा अरब देश, लिबिया, र करार गरिएका देशका मानिसहरू, मिश्रदेशसँगसँगै तरवारले ढालिनेछन्।"},{"number":6,"verse":"“‘परमप्रभु यसो भन्‍नुहुन्‍छ: “‘मिश्रदेशका मित्रराष्‍ट्रहरूचाहिँ पतन हुनेछन्, त्‍यसको घमण्‍डी शक्तिको पतन हुनेछ। मिग्‍दोलदेखि आश्‍वानसम्‍मै त्‍यसभित्र भएका सबै तरवारले ढालिनेछन्, परमप्रभु परमेश्‍वर यसो भन्‍नुहुन्‍छ।"},{"number":7,"verse":"उजाड़ भएका देशहरूका माझमा तिनीहरू उजाड़ हुनेछन्, र त्‍यसका सहरहरू भग्‍नावशेष भएका सहरहरूका बीचमा पड़िरहनेछन्।"},{"number":8,"verse":"जब म मिश्रदेशमा आगो लगाइदिनेछु, र त्‍यसका सबै सहायकहरू चकनाचूर हुनेछन्, तब तिनीहरूले म नै परमप्रभु हुँ भनी जान्‍नेछन्।"},{"number":9,"verse":"“‘त्‍यस दिन सन्‍तुष्‍टसँग बसेका कूशीहरूलाई तर्साउने खबर दिनलाई मकहाँबाट समाचारवाहकहरू जानेछन्। मिश्रदेशको अन्‍त्‍यको दिनमा तिनीहरूलाई त्रास हुनेछ, किनभने त्‍यो निश्‍चय नै आइपर्नेछ।"},{"number":10,"verse":"“‘परमप्रभु परमेश्‍वर यसो भन्‍नुहुन्‍छ: “‘म बेबिलोनको राजा नबूकदनेसरको हातद्वारा मिश्रदेशका सैन्‍य-दलहरूलाई अन्‍त्‍य गरिदिनेछु।"},{"number":11,"verse":"त्‍यो र त्‍यसको सेना जाति-जातिहरूमा सबैभन्‍दा क्रूर तिनीहरू सर्वनाश गर्नलाई ल्‍याइनेछन्। तिनीहरूले आफ्‍ना तरवार मिश्रदेशको विरुद्धमा थुत्‍नेछन्, र तिनीहरूले मृतकहरूले देश भरिदिनेछन्।"},{"number":12,"verse":"म नील नदीका पानीहरू सुकाइदिनेछु, र म त्‍यस देशलाई दुष्‍ट मानिसहरूका हातमा बेचिदिनेछु। त्‍यो देश र त्‍यसमा भएका सारा थोकहरूलाई म विदेशीहरूका हातद्वारा उजाड़ पारिदिनेछु। म परमप्रभुले यो भनेको हुँ।"},{"number":13,"verse":"“‘परमप्रभु परमेश्‍वर यसो भन्‍नुहुन्‍छ: “‘म मूर्तिहरूको सर्वनाश गरिदिनेछु, र नोपमा भएका प्रतिमाहरूको अन्‍त्‍य गरिदिनेछु। मिश्रदेशमा फेरि कहिल्‍यै राजकुमार हुनेछैन, र यसरी म देशमा डर फैलाइदिनेछु।"},{"number":14,"verse":"माथिल्‍लो मिश्रलाई म उजाड़ पारिदिनेछु, सोअनमा आगो लगाइदिनेछु, नो सहरलाई म दण्‍ड दिनेछु।"},{"number":15,"verse":"म मिश्रदेशको किल्‍ला, पेलुसियममाथि मेरो क्रोध खन्‍याउनेछु, र नो सहरका सैन्‍य-दलहरूलाई नष्‍ट पार्नेछु।"},{"number":16,"verse":"म मिश्रदेशमा आगो लगाइदिनेछु, र पेलुसियम पीडाले छटपटिनेछ, नो सहरका पर्खालहरूमा धाँदा पारिनेछन्, नोपचाहिँ निरन्‍तर कष्‍टमा परिरहनेछ।"},{"number":17,"verse":"हेलीओपोलिस र बुबास्‍तीसका जवान मानिसहरू तरवारद्वारा मारिनेछन्, र सहरहरू स्‍वयम् कैदमा पर्नेछन्,"},{"number":18,"verse":"तहपनेसमा जब म मिश्रदेशको जुवा भाँचिदिनेछु, तब त्‍यो दिन अँध्‍यारो हुनेछ, र त्‍यसको घमण्‍डी शक्तिको अन्‍त्‍य हुनेछ। त्‍यो बादलहरूले ढाकिनेछ, र त्‍यसका गाउँहरू कैदमा पर्नेछन्।"},{"number":19,"verse":"यसरी म मिश्रदेशलाई दण्‍ड दिनेछु, र तिनीहरूले म नै परमप्रभु हुँ भनी जान्‍नेछन्’।”"},{"number":20,"verse":"एघारौँ वर्षको पहिलो महिनाको सातौँ दिनमा परमप्रभुको यो वचन मकहाँ आयो:"},{"number":21,"verse":"“हे मानिसको छोरा, मैले मिश्रदेशको राजा फारोको हात भाँचिदिएको छु। निको भई बलियो भएर फेरि तरवार चलाउनलाई मलहमपट्टीले त्‍यो बाँधिएको छैन।"},{"number":22,"verse":"यसकारण परमप्रभु परमेश्‍वर यसो भन्‍नुहुन्‍छ: म मिश्रदेशको राजा फारोको विरुद्धमा छु। म त्‍यसका हातहरू भाँचिदिनेछु, राम्रो र भाँचिएको दुवै, अनि म त्‍यसको तरवार त्‍यसको हातबाट खसाइदिनेछु।"},{"number":23,"verse":"म मिश्रीहरूलाई जाति-जातिहरूका बीचमा छरपष्‍ट पारिदिनेछु, र तिनीहरूलाई देश-देशमा तितरबितर पारिदिनेछु।"},{"number":24,"verse":"म बेबिलोनको राजाका हात शक्तिशाली बनाइदिनेछु, र मेरो तरवार त्‍यसको हातमा दिनेछु। तर म फारोका हात भाँचिदिनेछु, र त्‍योचाहिँ त्‍यसको अगि मरणान्‍त चोट लागेको मानिसझैँ पीडाले कराउनेछ।"},{"number":25,"verse":"म बेबिलोनको राजाका हात शक्तिशाली बनाइदिनेछु, तर फारोका हात निर्बल हुनेछन्। जब म बेबिलोनका राजाको हातमा मेरो तरवार दिनेछु, र त्‍यसले त्‍यो मिश्रदेशको विरुद्धमा चलाउनेछ, तब तिनीहरूले म नै परमप्रभु हुँ भनी जान्‍नेछन्।"},{"number":26,"verse":"म मिश्रीहरूलाई जाति-जातिहरूका बीचमा छरपष्‍ट पारिदिनेछु, र तिनीहरूलाई देश-देशहरूमा तितरबितर पारिदिनेछु। तब तिनीहरूले म नै परमप्रभु हुँ भनी जान्‍नेछन्।”"}]}