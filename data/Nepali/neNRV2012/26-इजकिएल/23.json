{"bibleAbbr":"neNRV2012","bookName":"इजकिएल","bookEnglishName":"Ezekiel","chapterNumber":23,"verses":[{"number":1,"verse":"( दुई ब्यभिचारिणी दिदी-बहिनी) परमप्रभुको यो वचन मकहाँ आयो:"},{"number":2,"verse":"“हे मानिसको छोरो, कुनै समय दुई स्‍त्रीहरू थिए— एउटै आमाका दुई छोरीहरू।"},{"number":3,"verse":"तिनीहरू मिश्रदेशमा वेश्‍या भए। तरुणी अवस्‍थामा हुँदै तिनीहरूले वेश्‍यावृत्ति गर्न लागे। त्‍यस देशमा तिनीहरूका स्‍तनमा हात लगाइए, र तिनीहरूको कुमारी अवस्‍थाको स्‍तन माड़िए।"},{"number":4,"verse":"तिनीहरूमा दिदीचाहिँको नाउँ ओहोला र बहिनीको नाउँ ओहोलिबा थियो। तिनीहरू मेरा थिए, र तिनीहरूले छोराछोरीहरू जन्‍माए। ओहोलाचाहिँ सामरिया र ओहोलिबाचाहिँ यरूशलेम हो।"},{"number":5,"verse":"“मेरी हुँदाहुँदै पनि ओहोलाले वेश्‍यावृत्ति गरी, र आफ्‍ना प्रेमी, अश्‍शूरीहरूसित त्‍यो मोहित भई—"},{"number":6,"verse":"नीलो वस्‍त्र लाउने योद्धाहरू, राज्‍यपालहरू र सेनापतिहरू, ती सबै सुन्‍दर-सुन्‍दर जवान मानिसहरू, घोड़ामा सवार हुने घोड़चढ़ीहरू थिए।"},{"number":7,"verse":"अश्‍शूरका चुनिएका सबै असल-असल मानिसहरूसित त्‍यसले व्‍यभिचार गरी, र त्‍यो मोहित भएर उनीहरू हरेकका मूर्तिहरूले त्‍यसले आफैलाई अशुद्ध पारी।"},{"number":8,"verse":"आफू मिश्रदेशमा छँदा, जुन बेला त्‍यसको युवावस्‍थामा मानिसहरू त्‍यससित सुते र त्‍यसको कुमारी अवस्‍थाको स्‍तनमा उनीहरूले हात लगाए र आफ्‍नो कामवासना त्‍यसमाथि पोखाए— त्‍यही बेलादेखि गरेको वेश्‍यावृत्ति त्‍यसले छोड़िन।"},{"number":9,"verse":"“यसैकारण मैले त्‍यसका प्रेमी, अश्‍शूरहरूका हातमा त्‍यसलाई सुम्‍पिदिएँ, जोसँग त्‍यो कामवासनाले मोहित भएकी थिई।"},{"number":10,"verse":"उनीहरूले त्‍यसलाई नाङ्गो पारे। उनीहरूले त्‍यसका छोराहरू र छोरीहरूलाई पक्रे, र त्‍यसलाई चाहिँ उनीहरूले तरवारले मारे। स्‍त्रीहरूमध्‍ये त्‍यो गिल्‍लाको पात्र भई, र त्‍यसलाई दण्‍ड दिइयो।"},{"number":11,"verse":"“त्‍यसकी बहिनी ओहोलिबाले यो देखी, तर पनि आफ्‍नो कामवासना र वेश्‍यावृत्तिमा त्‍यो आफ्‍नी दिदीभन्‍दा पनि झन् भ्रष्‍ट भई।"},{"number":12,"verse":"त्‍यो पनि अश्‍शूरीहरू— तिनका राज्‍यपाल र सेनापतिहरू, पूरा जङ्गी-पोशाक पहिरिएका योद्धाहरू, घोड़ामा सवार हुने घोड़चढ़ीहरू— ती सबै सुन्‍दर-सुन्‍दर जवान मानिसहरूसित कामवासनाले त्‍यो मोहित भई।"},{"number":13,"verse":"त्‍यो पनि अशुद्ध भएकी मैले देखें। ती दुवै एउटै चालमा हिँड़े।"},{"number":14,"verse":"“तर त्‍यसले त आफ्‍नो वेश्‍यावृत्ति झन् बढ़ाई। भित्तामा मानिसहरूका चित्र कोरिएका त्‍यसले देखी— रातो रङ्गले बनाइएका कल्‍दीहरूका चित्र,"},{"number":15,"verse":"कम्‍मरमा पटुका र शिरमा लट्कने फेटा बाँधेका सबै कल्‍दी रथ हाँक्‍ने अधिकृतहरूजस्‍ता— कल्‍दियाका देशवासीहरूजस्‍तै— ती देखिन्‍थे।"},{"number":16,"verse":"त्‍यसले उनीहरूलाई देख्‍ने बित्तिकै उनीहरूसित कामवासनाले त्‍यो मोहित भएर कल्‍दिया देशमा उनीहरूकहाँ त्‍यसले समाचारवाहकहरू पठाई।"},{"number":17,"verse":"तब बेबिलोनीहरू त्‍यसकहाँ त्‍यसको प्रणयशैयामा सम्‍भोग गर्न आए र आफ्‍नो कामवासनाले त्‍यसलाई अशुद्ध पारे। उनीहरूबाट त्‍यो अशुद्ध भएपछि वाक्‍क भएर त्‍यसको मन उनीहरूदेखि हट्यो।"},{"number":18,"verse":"जब त्‍यसले त्‍यसरी खुल्‍लमखुल्‍ला वेश्‍यावृत्ति गरेर आफ्‍नो नग्‍नता खुलस्‍त पारी, तब त्‍यसकी दिदीप्रति भएझैँ त्‍यसप्रति पनि वाक्‍क भएर मैले त्‍यसलाई घृणा गर्न लागें।"},{"number":19,"verse":"तापनि मिश्रदेशमा आफ्‍नो युवावस्‍थामा बितेको दिनलाई सम्‍झेर त्‍यसले आफ्‍नो वेश्‍यावृत्ति झन्-झन् बढ़ाउन लागी।"},{"number":20,"verse":"त्‍यहाँ त्‍यसका प्रेमीहरूसित त्‍यो मोहित भई, जसका लिङ्ग गधाहरूका जस्‍ता थिए, र वीर्यचाहिँ घोड़ाहरूको झैँ निस्‍कन्‍थ्‍यो।"},{"number":21,"verse":"यसरी मिश्रदेशमा तेरो छातीमा हात लगाएका, तेरा युवावस्‍थाका स्‍तन माड़ेका कुरा सम्‍झेर तैंले आफ्‍नो युवावस्‍थाको कामुकताको कुइच्‍छा गरिस्।"},{"number":22,"verse":"“यसैकारण हे ओहोलिबा, परमप्रभु परमेश्‍वर यसो भन्‍नुहुन्‍छ: तेरा प्रेमीहरूलाई, जसबाट तँ वाक्‍क भएकी थिईस्, उनीहरूलाई तेरो विरुद्धमा म उठाउनेछु,"},{"number":23,"verse":"अर्थात् बेबिलोनी सबै कल्‍दीहरू, र पकोद, शोअ र कोअका मानिसहरू, तिनीहरूसित सबै अश्‍शूरहरूलाई, जो सुन्‍दर जवान छन्, — ती सबै राज्‍यपालहरू, सेनापतिहरू, सबै अधिकृतहरू र उच्‍च दर्जाका मानिसहरूलाई, सबै घोड़ामा सवार हुनेहरूलाई चारैतिरबाट तेरो विरुद्धमा म ल्‍याउनेछु।"},{"number":24,"verse":"उनीहरू तेरो विरुद्धमा हतियारहरूसित उत्तरबाट रथहरू र गाड़ाहरू र मानिसहरूको भीड़का साथमा आउनेछन्। ठूला र साना ढालहरू लिएर र टोप लाएर उनीहरूले तँलाई घेरा हाल्‍नेछन्। म तँलाई उनीहरूका हातमा दण्‍डको लागि सुम्‍पिदिनेछु, र उनीहरूले आफ्‍नो चलनअनुसार तँलाई दण्‍ड दिनेछन्।"},{"number":25,"verse":"म मेरो डाहको रीस तँतिर फर्काउनेछु, र क्रोधमा उनीहरूले तँसित व्‍यवहार गर्नेछन्। उनीहरूले तेरा नाक र कान काट्नेछन्, र तेरा बाँचेकाहरू तरवारले ढल्‍नेछन्। उनीहरूले तेरा छोराछोरीहरूलाई पक्रेर लानेछन्, र तेरा बाँचेकाहरू आगोले भस्‍म हुनेछन्।"},{"number":26,"verse":"उनीहरूले तेरा वस्‍त्र उतारेर तँलाई नाङ्गै बनाउनेछन्, र तेरा राम्रा-राम्रा गहनाहरू लैजानेछन्।"},{"number":27,"verse":"यसरी तैंले मिश्रदेशमा सुरु गरेका तेरा वेश्‍यावृत्ति र भ्रष्‍टता म रोकिदिनेछु। तैंले यी कुराहरू तेरो कुइच्‍छाले हेर्नेछैनस् अथवा मिश्रदेशको सम्‍झना गर्नेछैनस्।"},{"number":28,"verse":"“किनभने परमप्रभु परमेश्‍वर यसो भन्‍नुहुन्‍छ: म तँलाई उनीहरूकै हातमा सुम्‍पिदिन लागेको छु, जसलाई तँ घृणा गर्दछस्, उनीहरूकै हातमा जसबाट तँ वाक्‍क भएर फर्केकी थिई।"},{"number":29,"verse":"उनीहरूले तँसित घृणापूर्वक व्‍यवहार गर्नेछन्, र तैंले काम गरेर पाएको हरेक कुराको फल लानेछन्। उनीहरूले तँलाई नाङ्गो भुतुङ्गो पारेर छोड्नेछन्, र तेरो वेश्‍यावृत्तिको लाज प्रकट हुनेछ। तेरो वेश्‍यावृत्तिले र भ्रष्‍टताले गर्दा,"},{"number":30,"verse":"तँमाथि यस्‍तो दशा ल्‍याइएको हो, किनभने तैंले जाति-जातिहरूसित कामवासनाले मोहित भएर वेश्‍यावृत्ति गरिस्, र उनीहरूका मूर्तिहरूबाट तैंले आफूलाई अशुद्ध पारिस्।"},{"number":31,"verse":"तेरी दिदीकै चालमा तँ हिँड़ेकी छस्। यसैकारण म त्‍यसको कचौरा तेरो हातमा दिनेछु।"},{"number":32,"verse":"“शक्तिशाली परमप्रभु यसो भन्‍नुहुन्‍छ: “तैंले तेरी दिदीको कचौरा पिउनेछस्, जो ठूलो र गहिरो छ। त्‍यसले गिल्‍ला र हाँसो ल्‍याउनेछ, किनकि त्‍यस कचौरामा धेरै अटाउँछ।"},{"number":33,"verse":"नशा र अफसोसले तँ पूर्ण हुनेछस् तेरी दिदी सामरियाको कचौरा। नाश र उजाड़को कचौरा त्‍यो हो।"},{"number":34,"verse":"रित्तो नभएसम्‍म तैंले त्‍यो पिउनेछस्, र तैंले त्‍यो कचौरा टुक्रा-टुक्रा गरी फोर्नेछस्, र तैंले आफ्‍नो स्‍तन चिथोर्नेछस्।” मैले नै यो कुरा बोलेको हुँ, परमप्रभु परमेश्‍वर भन्‍नुहुन्‍छ।”"},{"number":35,"verse":"“यसकारण परमप्रभु परमेश्‍वर यसो भन्‍नुहुन्‍छ: तैंले मलाई बिर्सिस् र तेरो पिठिउँ पछाड़ि मलाई राखिस्, यसैकारण तैंले आफ्‍नो कामवासना र भ्रष्‍टताको फल भोग्‍नुपर्नेछ।”"},{"number":36,"verse":"परमप्रभुले मलाई भन्‍नुभयो, “हे मानिसको छोरो, के तँ ओहोला र ओहोलिबाको न्‍याय गरिदिन्‍छस्? त्‍यसो भए तिनीहरूले गरेका घृणित व्‍यवहारहरूसँग तिनीहरूको सामना गर्,"},{"number":37,"verse":"किनकि तिनीहरूले व्‍यभिचार गरेका छन्, र तिनीहरूका हातमा रगत छ। तिनीहरूले आफ्‍ना मूर्तिहरूसित व्‍यभिचार गरे। मेरो लागि जन्‍माएका तिनीहरूका छोराछोरीहरूलाई तिनीहरूले ती मूर्तिहरूका निम्‍ति खानलाई बलि चढ़ाए।"},{"number":38,"verse":"तिनीहरूले मसित यसो पनि गरेका छन्: एकै समयमा तिनीहरूले मेरो पवित्रस्‍थानलाई बिटुलो र मेरा शबाथहरूलाई अपवित्र पारे।"},{"number":39,"verse":"जुन दिन तिनीहरूले आफ्‍ना छोराछोरीहरूलाई तिनीहरूका मूर्तिहरूका निम्‍ति बलि चढ़ाए, त्‍यही दिन तिनीहरू मेरो पवित्रस्‍थानभित्र पसे र त्‍यसलाई अपवित्र पारे। तिनीहरूले मेरो भवनमा यस्‍तै काम गरे।"},{"number":40,"verse":"“तिनीहरूले टाढ़ा-टाढ़ाका मानिसहरूलाई समाचारवाहकहरू पनि पठाएर बोलाए र उनीहरू आए। तैंले तिनीहरूका निम्‍ति नुहाइधुवाइ गरिस्, आँखामा गाजल लगाइस् र गरगहना लाएर आफैलाई सिँगारिस्।"},{"number":41,"verse":"तँ आफै सुन्‍दर पलङ्गमा बसिस्, र त्‍यसको अगाड़ि टेबिल राखेर मेरै धूप र तेल राखिस्।"},{"number":42,"verse":"“विलासीहरूका भीड़को हल्‍ला त्‍यसको चारैतिर थियो। यी साधारण श्रेणीका मानिसहरूबाहेक मरुभूमिबाट ल्‍याएका मतवाला मानिसहरू थिए। उनीहरूले त्‍यसकी र त्‍यसकी दिदीको हातमा चुरा र टाउकामा सुन्‍दर-सुन्‍दर मुकुट लगाइदिए।”"},{"number":43,"verse":"तब मानिसहरूले वेश्‍यागमन गर्दा दिक्‍क भएकी स्‍त्रीको विषयमा मैले यसो भनें, “अब त्‍यसलाई अरू सब वेश्‍यालाई झैँ उनीहरूले प्रयोग गरून्, किनकि त्‍यो त्‍यही मात्र हो’।"},{"number":44,"verse":"अनि उनीहरू त्‍यससित सुते। मानिसहरू एउटी वेश्‍यासित सुतेझैँ उनीहरू ती कामवासनाले मोहित भएका स्‍त्रीहरू, ओहोला र ओहोलिबासित सुते।"},{"number":45,"verse":"तर धार्मिक मानिसहरूले चाहिँ तिनीहरूलाई व्‍यभिचारिणी र हत्‍या गर्ने स्‍त्री भनी न्‍यायको दण्‍ड सुनाउनेछन्, किनभने तिनीहरू व्‍यभिचारिणी हुन् र तिनीहरूका हातमा हत्‍याको रगत छ।"},{"number":46,"verse":"“परमप्रभु परमेश्‍वर यसो भन्‍नुहुन्‍छ: तिनीहरूका विरुद्धमा एउटा हूलदङ्गा गर्ने भीड़ उठा, र तिनीहरूलाई त्रास र लूटको शिकार बना।"},{"number":47,"verse":"तब हूलदङ्गा गर्ने भीड़ले तिनीहरूलाई ढुङ्गाले हान्‍नेछन्, र उनीहरूका तरवारले तिनीहरूलाई खतम पार्नेछन्, र तिनीहरूका छोराछोरीहरूलाई उनीहरूले मार्नेछन् र तिनीहरूका घरहरू जलाइदिनेछन्।"},{"number":48,"verse":"“यसरी म देशमा कामवासना खतम गर्नेछु, र तेरो नकल नगरून् भनी सबै स्‍त्रीहरूको निम्‍ति यो चेताउनी हुनेछ।"},{"number":49,"verse":"तेरा कामवासनाको दण्‍ड तैंले भोग्‍नेछस्, र तैंले गरेको मूर्तिपूजाका पापको नतीजा तैंले भोग्‍नेछस्। तब म नै परमप्रभु परमेश्‍वर हुँ भनी तैंले जान्‍नेछस्।”"}]}