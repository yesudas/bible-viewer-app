{"bibleAbbr":"neNRV2012","bookName":"इजकिएल","bookEnglishName":"Ezekiel","chapterNumber":27,"verses":[{"number":1,"verse":"( टुरोसको लागि विलाप) परमप्रभुको यो वचन मकहाँ आयो:"},{"number":2,"verse":"“ए मानिसको छोरो, टुरोस सहरको विषयमा विलाप गर्।"},{"number":3,"verse":"समुद्रको ढोकामा हुने, समुद्र-किनारमा बस्‍ने धेरै मानिसहरूका व्‍यापार गर्ने टुरोस सहरलाई भन्, ‘परमप्रभु परमेश्‍वर यसो भन्‍नुहुन्‍छ: “‘ए टुरोस, तँ भन्‍छस्, “म सर्वाङ्गसुन्‍दरी छु।”"},{"number":4,"verse":"तेरा राज्‍य समुद्रमा नै थियो। तँलाई निर्माण गर्नेहरूले तँलाई सर्वाङ्गसुन्‍दरी बनाए।"},{"number":5,"verse":"तिनीहरूले तेरा सबै काठपातहरू सेनीरका सल्‍लाका काठहरूबाट बनाए। तिनीहरूले तेरा लागि मस्‍तूल बनाउनलाई लेबनानको देवदारु लिए।"},{"number":6,"verse":"तेरा पतवारहरू तिनीहरूले बाशानका फलाँटका बनाए। साइप्रसका समुद्र-किनारहरूबाट ल्‍याएका धूपीका काठले तिनीहरूले जहाजका तला बनाए, र त्‍यसलाई हस्‍ती-हाड़ले मोहोरे।"},{"number":7,"verse":"तेरो जहाजको पाल मिश्रदेशको मिहीन बुट्टादार सूती कपड़ाको थियो। त्‍यसैले तेरो झन्‍डाको काम दियो। एलीशाहको समुद्र-किनारका नीलो र बैजनी रङ्गका कपड़ाको तेरो चँदुवा थियो।"},{"number":8,"verse":"सीदोन र अर्वादका मानिसहरू तेरा पतवार चलाउनेहरू थिए। हे टुरोस, तेरा निपुण मानिसहरू तेरा नावीहरू थिए।"},{"number":9,"verse":"गबालका अनुभवी कारीगरहरू तँसित जहाजमा थिए। तिनीहरू नै जहाजका छेड़हरू मरम्‍मत गर्ने तेरा मानिसहरू थिए। तेरा मालसामानहरू व्‍यापार गर्नलाई समुद्रका सबै जहाज र तिनका नावीहरू तेरै छेउमा आउँथे।"},{"number":10,"verse":"“‘फारस, लूद र पूतका मानिसहरू तेरो सेनामा सिपाहीका काम गर्थे, तिनीहरूले आ-आफ्‍ना ढाल र टोप तँभित्रै टाँगेर तेरो गौरव बढ़ाइदिए।"},{"number":11,"verse":"अर्वाद र हेलेकका मानिसहरू तेरा चारैतिरका पर्खालमाथि खड़ा भई गस्‍ती लाउँथे। गमादका मानिसहरू तेरा धरहरामा थिए। तिनीहरूले आ-आफ्‍ना ढाल तेरा चारैतिरका पर्खालमा टाँग्‍थे, र तिनीहरूले तेरो सुन्‍दरतालाई बढ़ाइदिन्‍थे।"},{"number":12,"verse":"“‘तँसँग सरसामानका ठूलो धनसम्‍पत्ति भएको कारण तर्शीशले तँसित व्‍यापार गर्‍यो। तिनीहरूले तेरा व्‍यापारका मालसामानसित चाँदी, फलाम, जस्‍ता र सीसा साटे।"},{"number":13,"verse":"“‘ग्रीस, तूबल र मेशेकले तँसित व्‍यापार गरे। तिनीहरूले आफ्‍ना कमारा-कमारीहरू र काँसाका भाँड़ाहरू तेरा व्‍यापारका मालसामानसित साटे।"},{"number":14,"verse":"“‘तेरा व्‍यापारका सामानहरूसित बेथ-तोगर्माका मानिसहरूले मालसामान बोक्‍ने घोड़ा, युद्धका घोड़ा र खच्‍चरहरू साटे।"},{"number":15,"verse":"“‘रोडसका मानिसहरूले तँसित व्‍यापार गरे, र समुद्र-किनारका धेरै देशहरू तेरा आफ्‍नै ग्राहक भए। तिनीहरूले तँलाई हात्तीका दाँत र अब्‍नुसको काठ दाम स्‍वरूप दिए।"},{"number":16,"verse":"“‘धेरै उत्‍पादनको कारण अरामले तँसित व्‍यापार गर्‍यो। तेरा व्‍यापारका मालसामानको सट्टा तिनीहरूले तँलाई फिरोजा, बैजनी रङ्गले बुनेका लुगा र बुट्टा भरिएका कपड़ा, मलमलका कपड़ा, मूगा-मोती र मानिक दिए।"},{"number":17,"verse":"“‘यहूदा र इस्राएलले तँसित व्‍यापार गरे। तेरा व्‍यापारका मालसामानहरूका सट्टामा तिनीहरूले तँलाई मिन्‍नीतको गहूँ, रोटी, मह, तेल र लेप दिए।"},{"number":18,"verse":"“‘तेरा हरकिसिमका मालसामान र धेरै धन-सम्‍पत्तिको कारण दमस्‍कसले तँसित व्‍यापार गर्‍यो। तिनीहरूले तेरा मालसामानको सट्टा हेलबोनको दाखमद्य र जाहारको ऊन साटे।"},{"number":19,"verse":"“‘ऊजालका दानवंशी र ग्रीकहरूले तेरा व्‍यापारका सामानहरू ल्‍याउँथे। तिनीहरूले तिनका सट्टामा फलाम, तेजपात र बोझो साट्थे।"},{"number":20,"verse":"“‘ददानले तँसित घोड़ाका जीनपोशको व्‍यापार गर्थ्‍यो।"},{"number":21,"verse":"“‘अरब देश र केदारका सबै राजकुमारहरू तेरा ग्राहक थिए। तिनीहरूले थुमा, भेड़ा र बाख्राका व्‍यापार तँसित गर्थे।"},{"number":22,"verse":"“‘शेबा र रामाहका व्‍यापारीहरूले तँसित व्‍यापार गर्थे। तिनीहरूले तेरा मालसामानहरूका सट्टामा सबै किसिमका असल-असल मसला, सबै किसिमका बहुमूल्‍य रत्‍नहरू र सुन साट्थे।"},{"number":23,"verse":"“‘हारान, कन्‍नेह र अदन, अनि शेबा, अश्‍शूर र किल्‍मदका व्‍यापारीहरूले तँसित व्‍यापार गर्थे।"},{"number":24,"verse":"तेरा बजारमा सुन्‍दर-सुन्‍दर पोशाकहरू, नीलो धागोले बनाएका लुगा, बुट्टादार कपड़ाहरू, डोरीहरूले बाँधिएका किसिम-किसिमका रङ्गका गलैँचाहरू, यिनै चीजहरूको तिनीहरूले तँसित व्‍यापार गर्थे।"},{"number":25,"verse":"“‘तर्शीशका जहाजहरू तेरा व्‍यापार गर्ने सेवकहरूजस्‍तै छन्। ( ) समुद्रका बीचमा गह्रौँ-गह्रौँ व्‍यापारका मालसामानले तँ भरिपूर्ण र खचाखच भएका छस्।"},{"number":26,"verse":"तेरा नाविकहरूले तँलाई मध्‍य-समुद्रमा लान्‍छन्, तर पूर्वीय बतासले तँलाई समुद्रकै बीचमा ध्‍वंस पार्नेछ।"},{"number":27,"verse":"तेरा धन-सम्‍पत्ति, तेरा व्‍यापारका मालसामान, तेरा माझीहरू र तेरा नावीहरू, जहाजका छेड़ टालटुल गर्नेहरू, तेरा व्‍यापारीहरू र तेरा योद्धाहरू, र जहाजमा हुने अरू सबै जना तेरो जहाजका सर्वनाशको दिनमा मध्‍य-समुद्रमा डुब्‍नेछन्।"},{"number":28,"verse":"तेरा नावीहरूका चित्‍कारको आवाजले तेरा किनारहरू काम्‍नेछन्।"},{"number":29,"verse":"र खियाउनेहरू सबैले आ-आफ्‍नो जहाजलाई त्‍यागिदिनेछन्। माझी र नावीहरू सबै किनारमा खड़ा हुनेछन्।"},{"number":30,"verse":"तेरो लागि तिनीहरू उच्‍च सोरले कराएर धुरुधुरु रुनेछन्। तिनीहरूले आफ्‍ना टाउकोमा धूलो छर्नेछन्, र खरानीमा लड़ीबड़ी गर्नेछन्।"},{"number":31,"verse":"तेरो कारण तिनीहरूले आफ्‍नो कपाल मुण्‍डन गर्नेछन्, र तिनीहरूले भाङ्ग्रा लाउनेछन्, र तेरो निम्‍ति हृदयमा पीर लिएर साह्रै शोक गरी रुनेछन्।"},{"number":32,"verse":"तेरो निम्‍ति विलाप र शोक गरिरहँदा, तिनीहरूले तेरो विषयमा यसो भनेर विलाप गर्नेछन्, “समुद्रले घेरेको टुरोसजस्‍तै को कहिले चूपचाप बनाइएको थियो र?”"},{"number":33,"verse":"जब समुद्रमा तेरा व्‍यापारका मालसामानहरू जान्‍थे, तब तैंले धेरै जातिहरूलाई सन्‍तुष्‍ट गराइस्, तेरा धेरै धन-सम्‍पत्ति र व्‍यापारका मालहरूले तैंले पृथ्‍वीका राजाहरूलाई धनी तुल्‍याइस्।"},{"number":34,"verse":"अब पानीको गहिराइमा समुद्रले नै तँलाई ध्‍वंस गरेको छ। तेरा व्‍यापारका मालहरू र तेरा सबै दल तँसँगसँगै डुबेका छन्।"},{"number":35,"verse":"समुद्र-किनारमा बस्‍ने सबै तँलाई देखेर तर्सेका छन्। तिनीहरूका राजाहरू साह्रै तर्सेर काँप्‍छन्, तिनीहरूका मोहड़ा त्रासले चाउरिएका छन्।"},{"number":36,"verse":"जाति-जातिहरूका व्‍यापारीहरूले तँलाई खिसी गर्छन्। तँ फेरि कहिल्‍यै रहनेछैनस्, अब तेरो भयङ्कर अन्‍त्‍य आइपुग्‍यो’।”"}]}