{"bibleAbbr":"neNRV2012","bookName":"न्यायकर्ताहरू","bookEnglishName":"Judges","chapterNumber":17,"verses":[{"number":1,"verse":"( मीका र तिनका मूर्तिहरू) एफ्राइमका पहाड़ी देशमा मीका नाउँ भएका एक जना मानिस थिए।"},{"number":2,"verse":"तिनले आफ्‍नी आमालाई भने, “तपाईंबाट चोरिएका ती एघार सय चाँदीका सिक्‍का, जसका विषयमा मैले सुन्‍ने गरी तपाईंले ती चोर्नेलाई सराप्‍नुभएको थियो, ती चाँदीका सिक्‍का मसँग छन्। मैले ती लगेको थिएँ, र अब म ती तपाईंलाई फर्काइदिँदैछु।” तिनकी आमाले भनिन्, “हे मेरो छोरो, परमप्रभुले तँलाई आशिष् देऊन्।”"},{"number":3,"verse":"तिनले ती एघार सय चाँदीका सिक्‍का आफ्‍नी आमालाई फर्काइदिएपछि, तिनले भनिन्, “अब म यो मेरो चाँदी मेरो छोराको भलाइको निम्‍ति एउटा खोपिएको प्रतिमा र एउटा ढलौटे मूर्ति बनाउनलाई परमप्रभुमा समर्पण गर्छु।”"},{"number":4,"verse":"यसरी तिनले ती चाँदी आफ्‍नी आमालाई फर्काइदिए। अनि तिनले दुई सय चाँदीका सिक्‍का लिएर एउटा चाँदीको शिल्‍पकारलाई दिइन्, जसले तीबाट एउटा प्रतिमा र एउटा मूर्ति बनायो, र ती मीकाको घरमा राखिए।"},{"number":5,"verse":"यी मीका भन्‍ने मानिसको एउटा देवता-थान थियो। तिनले एउटा एपोद र घर-देवताहरू बनाए, र आफ्‍ना छोराहरूमध्‍येको एक जनालाई आफ्‍नो पुरोहित नियुक्त गरे।"},{"number":6,"verse":"त्‍यस बेला इस्राएलमा कुनै राजा थिएनन्, र हरेक मानिसले आफ्‍नो दृष्‍टिमा जे ठीक लाग्‍थ्‍यो त्‍यही गर्थ्‍यो। ( )"},{"number":7,"verse":"अब यहूदाको बेथलेहेमबाट आएका यहूदाका गोत्रको बीचमा बस्‍ने एक जना जवान लेवी थिए।"},{"number":8,"verse":"तिनी बेथलेहेम सहर छोड़ेर अन्‍त कतै बस्‍नलाई आएका थिए। यात्रा गर्दा तिनी एफ्राइमका पहाड़ी देशमा मीकाको घरमा आइपुगे।"},{"number":9,"verse":"मीकाले तिनलाई सोधे, “तिमीकहाँबाट आएका हौ?” तिनले जवाफ दिए, “म यहूदाका बेथलेहेमको एक जना लेवी हुँ, र म एउटा बस्‍ने ठाउँ खोज्‍दैछु।”"},{"number":10,"verse":"मीकाले तिनलाई भने, “मसँग बस, र मेरा बुबा र पुरोहित होऊ। म तिमीलाई बर्षै पिच्‍छे दश चाँदीका सिक्‍का दिनेछु, र तिमीलाई खान-लाउन पनि दिनेछु।”"},{"number":11,"verse":"यसकारण ती लेवी मीकासँग बस्‍न राजी भए, र मीकाले तिनलाई आफ्‍ना छोराहरूमध्‍ये एक जनाजस्‍तै गर्थे।"},{"number":12,"verse":"मीकाले ती लेवीलाई काममा नियुक्त गरे, र ती जवान मानिस तिनका पुरोहित भए, र तिनको घरमा बसे।"},{"number":13,"verse":"मीकाले भने, “अब म जान्‍दछु कि परमप्रभुले मेरो उन्‍नति गर्नुहुनेछ, किनभने एक लेवी मेरा पुरोहित भएका छन्।”"}]}