{"bibleAbbr":"neNRV2012","bookName":"न्यायकर्ताहरू","bookEnglishName":"Judges","chapterNumber":15,"verses":[{"number":1,"verse":"( शिमशोनले पलिश्‍तीहरूलाई मारेका) केही समयपछि गहूँका फसलको बेलामा एउटा पाठो लिएर शिमशोन आफ्‍नी पत्‍नीलाई भेट्न गए। तिनले भने, “मेरी पत्‍नीको कोठामा म जान चाहन्‍छु।” तर त्‍यसका बुबाले तिनलाई जान दिएनन्।"},{"number":2,"verse":"त्‍यसका बुबाले भने, “तिमीले त्‍यसलाई घृणा गर्‍यौ भन्‍ने कुरा मलाई निश्‍चय भएको हुनाले मैले त त्‍यसलाई तिम्रो लोकन्‍तलाई दिएँ। त्‍यसकी बहिनी त्‍योभन्‍दा राम्री छे— अब त्‍यसलाई नै लैजाऊ।”"},{"number":3,"verse":"तर शिमशोनले भने, “यस पल्‍ट पलिश्‍तीहरूसित साटो लिने मेरो हक छ। म साँच्‍ची नै उनीहरूको केही नोक्‍सानी गर्नेछु।”"},{"number":4,"verse":"तब तिनले गएर तीन सय स्‍यालहरू पक्रे। तिनले दुई-दुई वटा स्‍यालका पुच्‍छर-पुच्‍छर बाँधे र हरेक जोड़ीको बीचमा एउटा-एउटा राँको बाँधिदिए।"},{"number":5,"verse":"त्‍यसपछि तिनले ती राँकाहरू जलाए र ती स्‍यालहरूलाई पलिश्‍तीहरूका पाकिरहेका अन्‍नका बारीहरूमा छोड़िदिए। तिनले पाकिरहेका अन्‍न र बिटासमेत दाखबारी र भद्राक्षका बगैँचाहरू पनि डढ़ाइदिए।"},{"number":6,"verse":"तब पलिश्‍तीहरूले सोधे, “यो कसले गरेको हो?” तिम्‍नाका तिनका ससुरोले शिमशोनकी पत्‍नी तिनको लोकन्‍तलाई दिएकोले शिमशोनले यो सब गरेको हो भनी उनीहरूले सुने। तब पलिश्‍तीहरू गएर त्‍यसलाई र त्‍यसका बुबालाई जलाइदिए।"},{"number":7,"verse":"शिमशोनले उनीहरूलाई भने, “किनकि तिमीहरूले यस्‍ता कार्यहरू गर्‍यौ, म यो शपथ खाएर भन्‍दछु कि म तिमीहरूलाई यसको बदला नलिउञ्‍जेल म थामिन्‍नँ।”"},{"number":8,"verse":"तब तिनले उनीहरूलाई हिर्काउनसम्‍म हिर्काएर धेरै जनालाई मारे। त्‍यसपछि तिनी एतामका पहरोको ओड़ारमा गएर बस्‍न लागे।"},{"number":9,"verse":"( शिमशोनले पलिश्‍तीहरूलाई लहीमा परास्‍त गरेका) पलिश्‍तीहरू उक्‍लेर आए, र यहूदामा छाउनी हाले, र लहीको छेउमा छरिएर बसे।"},{"number":10,"verse":"यहूदाका मानिसहरूले भने, “तिमीहरूले किन हामीमाथि चढ़ाइ गर्‍यौ?” उनीहरूले जवाफ दिए, “हामी शिमशोनलाई पक्रन आएका छौं। त्‍यसले हामीलाई गरेझैँ हामी त्‍यससँग गर्नेछौं।”"},{"number":11,"verse":"तब यहूदाबाट तीन हजार मानिसहरू एतामका पहरोको ओड़ारमा झरे। तिनीहरूले शिमशोनलाई भने, “पलिश्‍तीहरू त हाम्रा शासक हुन् भन्‍ने कुरो तपाईंलाई थाहै छ। अब हेर्नुहोस्, तपाईंले हामीमाथि के गर्नुभयो?” तिनले भने, “मैले त उनीहरूले जस्‍तो मसँग गरे त्‍यस्‍तै मात्र गरेको छु।”"},{"number":12,"verse":"तिनीहरूले तिनलाई भने, “हामी त तपाईंलाई बाँधेर पलिश्‍तीहरूका हातमा दिन आएका छौं।” तिनले भने, “त्‍यसो भए, तिमीहरू आफैले मलाई मार्नेछैनौं भनी मसँग शपथ खाओ।”"},{"number":13,"verse":"तिनीहरूले जवाफ दिए, “ठीक छ, हामी त तपाईंलाई बाँधेर पलिश्‍तीहरूका हातमा मात्र दिनेछौं। हामी तपाईंलाई मार्नेछैनौं।” तिनीहरूले तिनलाई दुई वटा नयाँ डोरीले बाँधे, र पहरोको ओड़ारबाट माथि ल्‍याए।"},{"number":14,"verse":"तिनी लहीमा पुग्‍न लाग्‍दा पलिश्‍तीहरूले तिनीतिर चिच्‍च्‍याउँदै आए। तब परमप्रभुका आत्‍मा झट्टै तिनीमा आउनुभयो, र तिनका पाखुरामा भएका डोरीहरू डढ़ेका सनपाटझैँ भए, र तिनका बन्‍धनहरू चुँड़िए।"},{"number":15,"verse":"तिनले गधाको एउटा आलो बङ्गारो भेट्टाएर उठाए, अनि एक हजार मान्‍छे मारे।"},{"number":16,"verse":"तिनले भने, “गधाको बङ्गारोले मैले उनीहरूलाई नाश गरें, रास लगाएँ, गधाको बङ्गारोले मैले एक हजार मान्‍छे मारें।”"},{"number":17,"verse":"यति भनिसकेर तिनले त्‍यो बङ्गारो फ्‍याँकिदिए। यसैले त्‍यस ठाउँको नाउँ रामत-लही ( “रामत-लही” को अर्थ “बङ्गारो डाँडो” हो) राखियो।"},{"number":18,"verse":"त्‍यसपछि तिनलाई साह्रो तिर्खा लाग्‍यो र कराएर परमप्रभुको पुकारा गरेर यसो भने, “तपाईंले आफ्‍नो दासलाई यो ठूलो विजय दिनुभयो, र अब के म तिर्खाले मर्नु? यी बेखतनाका हातमा पर्नु?”"},{"number":19,"verse":"तब परमप्रभुले लहीमा भएको खाल्‍डोलाई चिरेर फुटाइदिनुभयो, र त्‍यहाँबाट पानी फुटेर निस्‍क्‍यो। शिमशोनले त्‍यो पानी पिए, र तिनको ताकत फर्क्‍यो र तिनी फेरि ताजा भए। यसैकारण लहीको मूललाई आजको दिनसम्‍म पनि एन-हक्‍कोरे भन्‍दछन्।"},{"number":20,"verse":"पलिश्‍तीहरूको समयमा शिमशोन बीस वर्षसम्‍म इस्राएलका अगुवा ( अथवा न्यायकर्ता) भए।"}]}