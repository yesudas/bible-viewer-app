{"bibleAbbr":"neNRV2012","bookName":"हितोपदेश","bookEnglishName":"Proverbs","chapterNumber":19,"verses":[{"number":1,"verse":"गरीब भए तापनि कलङ्करहित भई हिँड्नु कुटिल मतिका ओठ भएको मूर्ख हुनुभन्‍दा उत्तम हो।"},{"number":2,"verse":"विनाज्ञानको उत्‍साह असल हुँदैन। हतार गर्नेले बाटो बिराउँछ।"},{"number":3,"verse":"मानिसको आफ्‍नै मूर्खताले त्‍यसको जीवन नष्‍ट हुन्‍छ, तरै पनि त्‍यसको हृदयले परमप्रभुको विरुद्ध रोष प्रकट गर्छ।"},{"number":4,"verse":"धनले धेरै मित्र बनाउँछ, तर गरीब मानिसको मित्रले उसलाई त्‍याग्‍छ।"},{"number":5,"verse":"झूटो गवाही दिने दण्‍डविना उम्‍कनेछैन, र झूटको ओइरो लाउने स्‍वतन्‍त्र भएर जान पाउनेछैन।"},{"number":6,"verse":"धेरैले शासकको निगाह खोज्‍छन्, र प्रत्‍येक जना उपहार दिने व्‍यक्तिको मित्र हुन्‍छ।"},{"number":7,"verse":"गरीब मानिस आफ्‍ना सबै आफन्‍तहरूबाट त्‍यागिन्‍छ, त्‍यसका मित्रहरूले त झन् कत्ति बेसरी त्‍यसलाई त्‍याग्‍लान्! त्‍यसले बिन्‍तीभाउ गर्दै तिनीहरूका पछि लागे पनि, तिनीहरू कहीँ फेला पर्दैनन्।"},{"number":8,"verse":"बुद्धि प्राप्‍त गर्नेले आफ्‍नै प्राणलाई प्रेम गर्छ, समझदारीको कदर गर्ने व्‍यक्तिको फलिफाप हुन्‍छ।"},{"number":9,"verse":"झूटो गवाही दिने दण्‍डविना उम्‍कनेछैन, र झूटको ओइरो लाउने मानिस नष्‍ट हुन्‍छ।"},{"number":10,"verse":"मूर्खलाई ऐशआरामसँग जिउनु सुहाउँदैन— कमाराले राजकुमारमाथि हुकुम चलाउनु झन् कत्ति नराम्रो हो!"},{"number":11,"verse":"मानिसको बुद्धिले त्‍यसलाई धैर्य दिन्‍छ, चित्त दुखाइका कुराप्रति आँखा चिम्‍लनु त्‍यसको लागि महिमा हो।"},{"number":12,"verse":"राजाको क्रोध सिंहको गर्जनजस्‍तै हुन्‍छ, तर तिनको निगाहचाहिँ घाँसमाथिको शीतजस्‍तै हो।"},{"number":13,"verse":"मूर्ख छोरा त्‍यसका बुबाको लागि सर्वनाश हो, र मुखाले पत्‍नी नित्‍य परिरहने तपतपे झरीजस्‍तै हो।"},{"number":14,"verse":"घरहरू र सम्‍पत्ति आमा-बुबाबाट आएका हुन्‍छन्, तर विवेकी पत्‍नीचाहिँ परमप्रभुबाटै आएकी हो।"},{"number":15,"verse":"अल्‍छीपनले घोर निद्रा ल्‍याउँछ, अल्‍छी मानिस भोकै रहन्‍छ।"},{"number":16,"verse":"अर्ती-उपदेश पालन गर्नेले आफ्‍नो जीवन रक्षा गर्छ, तर आफ्‍नो चालको बेवास्‍ता गर्ने मर्नेछ।"},{"number":17,"verse":"गरीबप्रति दयालु हुनु परमप्रभुलाई सापट दिनु हो, र त्‍यसले जे गरेको छ, त्‍यसको इनाम उहाँले त्‍यसलाई दिनुहुनेछ।"},{"number":18,"verse":"आफ्‍नो छोरालाई ताड़ना दे, किनकि त्‍यसमा आशा हुन्‍छ, त्‍यसको मृत्‍युमा राजीखुशीले सहभागी नहोऊ।"},{"number":19,"verse":"गरम मिजास भएको मानिसले सजाय भोग्‍नैपर्छ, त्‍यसलाई उम्‍कन दिइस् भने त्‍यो फेरि तैंले गर्नुपर्ने हुनेछ।"},{"number":20,"verse":"सुझाव सुन्, र अर्ती ग्रहण गर्, र अन्‍त्‍यमा तँ बुद्धिमान् बन्‍नेछस्।"},{"number":21,"verse":"मानिसको हृदयमा धेरै योजनाहरू हुन्‍छन्, तर परमप्रभुकै उद्देश्‍य विजयी रहन्‍छ।"},{"number":22,"verse":"मानिसले अचूक प्रेमको चाहना गर्छ, झूटो बोल्‍नुभन्‍दा त गरीब हुनु नै बेस हो।"},{"number":23,"verse":"परमप्रभुको भयले जीवनतिर डोर्‍याउँछ, तब मानिस ढुक्‍कसँग बस्‍नेछ, र दु:खले त्‍यसलाई छुँदैन।"},{"number":24,"verse":"अल्‍छेले आफ्‍नो हात थालमा गाड्छ, र त्‍यसले आफ्‍नो हात उठाएर मुखमा समेत ल्‍याउँदैन!"},{"number":25,"verse":"खिल्‍ली उड़ाउनेलाई कोर्रा लगाउनू, अनि निर्बुद्धि मानिसले बुद्धि सिक्‍नेछ। विवेकशील मानिसलाई हप्‍काउनू, अनि त्‍यसले आफ्‍नो ज्ञान बढ़ाउनेछ।"},{"number":26,"verse":"आफ्‍ना बुबालाई लुट्ने र आफ्‍नी आमालाई बाहिर निकाल्‍ने छोराले शर्म र बेइज्‍जत ल्‍याउँदछ।"},{"number":27,"verse":"ए मेरो छोरा, अर्ती सुन्‍न छोडिस् भने, तँ ज्ञानका वचनहरूदेखि बहकिनेछस्।"},{"number":28,"verse":"भ्रष्‍ट साक्षीले न्‍यायको खिल्‍ली उडाउँछ, र दुष्‍टको मुखले खराबी स्‍वात्तै निलिहाल्छ।"},{"number":29,"verse":"सजायहरू खिल्‍ली उठाउनेहरूकै लागि तयार पारिएका हुन्‍छन्, र चुटाइ मूर्खहरूको पिठिउँको लागि हो।"}]}