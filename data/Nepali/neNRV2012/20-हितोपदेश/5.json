{"bibleAbbr":"neNRV2012","bookName":"हितोपदेश","bookEnglishName":"Proverbs","chapterNumber":5,"verses":[{"number":1,"verse":"( व्‍यभिचार विरूद्ध चेताउनी) हे मेरो छोरा, मेरो बुद्धिमा ध्‍यान दे, र मेरा अन्‍तर्दृष्‍टिका वचनहरू ध्‍यानसित सुन्।"},{"number":2,"verse":"यसरी तैंले विवेकलाई कायम राख्‍नेछस्, र तेरो ओठले ज्ञानको रक्षा गर्नेछ।"},{"number":3,"verse":"किनभने व्‍यभिचारी स्‍त्रीको ओठबाट मह चुहुन्‍छ, र त्‍यसको बोलीचाहिँ तेलभन्‍दा चिप्‍लो हुन्‍छ।"},{"number":4,"verse":"तापनि अन्‍तमा त त्‍यो स्‍त्री पित्तझैँ तीतो, र दुईधारे तरवारझैँ लाग्‍ने हुन्‍छे।"},{"number":5,"verse":"त्‍यसको खुट्टा मृत्‍युको बाटोतिर ओह्रालो लाग्‍छ, त्‍यसको पाइला सोझै पातालतिर लागेको हुन्‍छ।"},{"number":6,"verse":"त्‍यसले जीवनको मार्गतिर ध्‍यानै दिँदिन, त्‍यसको चाल कुटिल छ, तापनि यो कुरा त्‍यसले थाहा गर्दिन।"},{"number":7,"verse":"अब हे मेरा छोरा हो, मेरा कुरा सुन, र मैले भनेका कुराहरूबाट तर्केर एकातिर नलाग।"},{"number":8,"verse":"त्‍यस्‍ती स्‍त्रीदेखि टाढ़ा बस, त्‍यसको घरको ढोका नजिक नजाओ।"},{"number":9,"verse":"नत्रता तिमीहरूले आफ्‍नो उत्तम बल पराईलाई दिनेछौ, र तिमीहरूको उमेर निर्दयीको हातमा पर्नेछ,"},{"number":10,"verse":"विदेशीहरूले तिमीहरूको सम्‍पत्तिमा चैन गर्नेछन्, र तिमीहरूका पसीनाको कमाइचाहिँ अर्कैको घरमा भरिभराउ हुनेछ।"},{"number":11,"verse":"जीवनको आखिरी समयमा तिमीहरूले विलाप गर्नेछौ, जब तिमीहरूका मासु र छाला गलिसकेका हुनेछन्।"},{"number":12,"verse":"तब तिमीहरूले भन्‍नेछौ, “हाय मैले अनुशासनलाई कसरी घृणा गरें, र सुधार र हप्‍कीलाई मेरो हृदयबाटै लत्‍याएँ।"},{"number":13,"verse":"मैले मेरा गुरुहरूको आज्ञापालन गरिनँ, र मेरा प्रशिक्षकहरूको कुरामा ध्‍यानै दिइनँ।"},{"number":14,"verse":"म पूरै सर्वनाशको खाड़लमा आइपुगेको छु, र सारा समुदायको सामु निन्‍दित भएको छु।”"},{"number":15,"verse":"आफ्‍नै कुण्‍डको पानी, र आफ्‍नै कूवाबाट बगेको पानी पी।"},{"number":16,"verse":"के तेरो कूवाको पानी सड़कतिर, र तेरो खोलाको पानी बजारहरूतिर बग्‍न दिने?"},{"number":17,"verse":"त्‍यो तेरै निम्‍ति मात्र होस्। पराई त्‍यसको हिस्‍सेदार पटक्‍कै हुन नपाओस्"},{"number":18,"verse":"तेरो फुहारा आशीर्वादी होस्, र तेरो युवावास्‍थाकी पत्‍नीसित तँ आनन्‍दित हो।"},{"number":19,"verse":"मयालु मृगी र राम्री हरिणीझैँ, त्‍यसकै स्‍तनमा तँ सन्‍तुष्‍ट बन्, तँ सधैँ त्‍यसकै प्रेममा मोहित भइरहेस्।"},{"number":20,"verse":"हे मेरो छोरो, तँ किन वेश्‍याको मोहमा फस्‍छस्? तँ किन अर्काकी पत्‍नीलाई आलिङ्गन गर्छस्?"},{"number":21,"verse":"किनभने मानिसको चाल त सधैँ परमप्रभुको दृष्‍टिमा रहिरहन्‍छ, र उहाँले त्‍यसका सबै मार्गहरू जाँच्‍नुहुन्‍छ।"},{"number":22,"verse":"दुष्‍ट मानिसको खराब कामले त्‍यसलाई पासोमा पार्छ, र आफ्‍नै पापको बन्‍धनमा त्‍यो जेलिन्‍छ।"},{"number":23,"verse":"अनुशासनको अभावले त्‍यो मर्नेछ, आफ्‍नै असीम मूर्खताले त्‍यसलाई भर्माउनेछ।"}]}