{"bibleAbbr":"neNRV2012","bookName":"हितोपदेश","bookEnglishName":"Proverbs","chapterNumber":23,"verses":[{"number":1,"verse":"जब तँ शासकसँग भोजन गर्न बस्‍छस्, तेरो सामुन्‍ने जे राखिएको छ त्‍यो राम्ररी याद गर्,"},{"number":2,"verse":"यदि तेरो खन्‍चुवा बानी छ भने, तेरो घाँटीमा चक्‍कू राख्।"},{"number":3,"verse":"तिनको मीठो भोजनको लोभ नगर्, किनभने त्‍यो भोजन छकाउने हुन्‍छ।"},{"number":4,"verse":"धनी बन्‍न आफूलाई बेसरी नघोट्, बुद्धिमानी बनी संयम गर्।"},{"number":5,"verse":"धनको एक झलक पाइन्‍छ, र त्‍यो गइहाल्‍छ, किनभने त्‍यसका पखेटाहरू पलाउँछन्, र आकाशतिर गरुडझैँ त्‍यो उड़ेर जानेछ।"},{"number":6,"verse":"कन्‍जुस मानिसको भोजन नखा, त्‍यसको मीठो भोजनको लोभ नगर्,"},{"number":7,"verse":"किनभने त्‍यो त्‍यस्‍तो किसिमको मानिस हो, जसले त्‍यसको दाम उठाउने बारे सधैँ सोचिरहेको हुन्‍छ। त्‍यसले तँलाई “खानुहोस्, पिउनुहोस्” भन्‍छ, तर त्‍यसको मन तँसित हुँदैन।"},{"number":8,"verse":"तैंले त्‍यो थोरै खाएको पनि उकेलिदिनेछस्, र त्‍यसलाई तैंले गरेको अभिवादन त्‍यसै खेर जानेछ।"},{"number":9,"verse":"मूर्खसँग कुरा नगर्, किनभने त्‍यसले तेरा वचनहरूका बुद्धिको तिरस्‍कार गर्नेछ।"},{"number":10,"verse":"प्राचीन साँध-सिमानाको ढुङ्गो नहटा, अथवा टुहुरा-टुहुरीको खेतबारी नमिच्,"},{"number":11,"verse":"किनभने तिनीहरूका रक्षक शक्तिशाली हुनुहुन्‍छ। उहाँले तेरो विरुद्ध तिनीहरूको मामिला उठाउनुहुनेछ।"},{"number":12,"verse":"तेरो हृदय अर्तीतिर लगा, र तेरा कान ज्ञानका वचनतिर लगा।"},{"number":13,"verse":"बालकलाई ताड़ना दिन नरोक्। तैंले त्‍यसलाई बेत लगाएर सजाय दिइस् भने त्‍यो मरिजानेछैन।"},{"number":14,"verse":"बेत लगाएर त्‍यसलाई सजाय दे, र त्‍यसको प्राण मृत्‍युदेखि बचा।"},{"number":15,"verse":"हे मेरो छोरा, यदि तेरो हृदय बुद्धिमान् छ भने, मेरो हृदय खुशी हुनेछ।"},{"number":16,"verse":"मेरो अन्‍तस्‍करण त्‍यस बेला रमाउनेछ, जब तेरो ओठले उचित कुरा बोल्‍दछ।"},{"number":17,"verse":"तेरो हृदयलाई पापीहरूको डाह गर्न नदे, तर परमप्रभुका भयको निम्‍ति उत्‍सुक भइरह।"},{"number":18,"verse":"निश्‍चय नै भविष्‍यमा तेरो निम्‍ति आशा छ, र तेरो आशा व्‍यर्थ जानेछैन।"},{"number":19,"verse":"हे मेरो छोरा, सुन् र बुद्धिमान् बन्, र तेरो हृदय ठीक मार्गमा राख्।"},{"number":20,"verse":"बेसरी दाखमद्य पिउनेहरू, अथवा सकेसम्‍म मासु हसुर्नेहरूसँग सङ्गत नगर्,"},{"number":21,"verse":"किनभने मतवाला र खन्‍चुवाहरू दरिद्र बन्‍छन्, र यस्‍तो लट्ठ्याइले तिनीहरू झुत्रे बन्‍छन्।"},{"number":22,"verse":"तेरा बुबाको कुरा सुन्, जसले तँलाई जीवन दिए, र आफ्‍नी आमा वृद्ध हुँदा उनको हेला नगर्।"},{"number":23,"verse":"सत्‍य किन् र त्‍यो बिक्री नगर्। बुद्धि, अनुशासन र समझदारी प्राप्‍त गर्।"},{"number":24,"verse":"धर्मी मानिसको बुबा असाध्‍यै आनन्‍दित हुन्‍छ, बुद्धिमान् छोरा आफ्‍ना बुबामा प्रसन्‍न रहन्‍छ।"},{"number":25,"verse":"तेरा बुबा र आमा हर्षित होऊन्, तँलाई जन्‍म दिने आमाले रमाहट गरून्।"},{"number":26,"verse":"हे मेरो छोरा, तेरो हृदय मलाई दे, र तेरा आँखाले मेरा बाटो पालन गरून्,"},{"number":27,"verse":"किनभने वेश्‍या एक गहिरो खाड़ल हो, र व्‍यभिचारिणी स्‍त्री एक साँघुरो इनार हो।"},{"number":28,"verse":"त्‍यो डाँकूझैँ ढुकिबस्‍छे, र मानिसहरूका माझमा अविश्‍वासीहरूको सख्‍ंया बढ़ाउँछे,"},{"number":29,"verse":"कष्‍ट कसलाई हुन्‍छ? शोक कसलाई हुन्‍छ? कलह कसलाई हुन्‍छ? गुनासो कसलाई हुन्‍छ? कसलाई अनावश्‍यक चोटपटक लाग्‍छ? कसका आँखाहरू रगतजस्‍ता राता हुन्‍छन्?"},{"number":30,"verse":"तिनीहरूकै जो मद्यमै भुलिरहन्‍छन्, जुनहरू मिश्रित मद्यको प्‍याला चाख्‍न जान्‍छन्।"},{"number":31,"verse":"रातो दाखमद्यमा एकटक लगाएर नहेर्, जब त्‍यो कचौरामा राख्‍दा फीँज उठ्छ, जब त्‍यो सहजै उँधो जान्‍छ!"},{"number":32,"verse":"अन्‍त्‍यमा त्‍यसले सर्पले झैँ डस्‍छ, र गोमनले झैँ विष हालिदिन्‍छ।"},{"number":33,"verse":"तेरा आँखाले अनौठा दृश्‍यहरू देख्‍नेछन्, र तेरो मनले अलमल्‍याउने कुराहरू विचार गर्नेछ।"},{"number":34,"verse":"महासमुद्रमा सुतिरहेझैँ तँलाई हुनेछ, मस्‍तूलका डोरीको मास्‍तिर झुण्‍डिरहेझैँ तँ हुनेछस्।"},{"number":35,"verse":"तैंले भन्‍नेछस्, “तिनीहरूले मलाई हिर्काउँछन्, तर मलाई चोट लाग्‍दैन! तिनीहरू मलाई पिट्छन्, तर मलाई थाहै हुँदैन! म कहिले ब्‍यूझुँला, र म अझ पिउन सक्‍नेछु?”"}]}