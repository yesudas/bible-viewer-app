{"bibleAbbr":"neNRV2012","bookName":"व्यवस्था","bookEnglishName":"Deuteronomy","chapterNumber":21,"verses":[{"number":1,"verse":"( अज्ञात् हत्या) परमप्रभु तिमीहरूका परमेश्‍वरले तिमीहरूको अधिकारमा दिनुहुने देशको कुनै मैदानमा लाश फेला पर्‍यो र हत्‍याराको निधो भएन भने,"},{"number":2,"verse":"धर्म-गुरुहरू र न्‍यायकर्ताहरू गएर लाशदेखि कुनचाहिँ सहर निकटतम छ त्‍यो पत्ता लगाऊन्।"},{"number":3,"verse":"उक्त सहरका धर्म-गुरुहरूले काममा नलगाएको र जुवा नहालेको एउटा कोरली लिएर"},{"number":4,"verse":"त्‍यसलाई नजोतिएको र बीउ नछरेको उपत्‍यकामा कुनै खोलानेर लगेर त्‍यसको घाँटी भाँचिदिनुपर्छ।"},{"number":5,"verse":"तब परमप्रभु परमेश्‍वरको सेवा गर्न र उहाँको नाउँमा आशीर्वाद दिन र हरेक झैँझगड़ा मिलाइदिने कामको निम्‍ति उहाँले छान्‍नुभएको हुनाले लेवीका सन्‍तानका पूजाहारीहरू त्‍यहाँ आऊन्।"},{"number":6,"verse":"त्‍यस लाशको निकटतम सहरका सबै धर्म-गुरुहरूले खोलामा घाँटी भाँचेका कोरलीमाथि आफ्‍ना हात धोऊन्।"},{"number":7,"verse":"तिनीहरूले यसो भनून्, “यो हत्‍या हाम्रा हातले गरेको होइन, न त हाम्रा आँखाले त्‍यो हुँदैगरेको देखे।"},{"number":8,"verse":"हे परमप्रभु, तपाईंले छुटकारा दिनुभएको तपाईंको प्रजा इस्राएलको निम्‍ति यो प्रायश्‍चित ग्रहण गर्नुहोस्, र आफ्‍नो प्रजा इस्राएललाई यो निर्दोषका हत्‍याको दोष नलागोस्।” अनि यो हत्‍याको प्रायश्‍चित पूरा हुनेछ।"},{"number":9,"verse":"यसरी परमप्रभुको दृष्‍टिमा तिमीहरूले उचित काम गरेकाले आफ्‍ना बीचबाट त्‍यो निर्दोषका हत्‍याको दोष हटाउनेछौ।"},{"number":10,"verse":"( युद्धबन्‍दी स्‍त्रीसम्‍बन्‍धी नियम) तिमीहरूका शत्रुहरूका विरुद्धमा युद्धमा जाँदा परमप्रभु आफ्‍ना परमेश्‍वरले तिमीहरूका हातमा शत्रुहरू सुम्‍पेर उनीहरूलाई युद्धबन्‍दी बनाइ ल्‍याउँदा,"},{"number":11,"verse":"कैदीहरूमध्‍ये कुनै एउटी सुन्‍दरी स्‍त्रीलाई तिमीले देखेर मन परायौ भने, तिमीले त्‍यसलाई पत्‍नी बनाउन सक्‍छौ।"},{"number":12,"verse":"त्‍यसलाई आफ्‍नो घरमा लैजाऊ र त्‍यसलाई आफ्‍नो कपाल खौरन र नङ काट्न लगाऊ,"},{"number":13,"verse":"र कैदमा पर्दा त्‍यसले लगाएको लुगा फेर्न लगाऊ। तिम्रो घरमा बसी पूरा एक महिनासम्‍म त्‍यसले आफ्‍ना बुबा-आमाको निम्‍ति विलाप गरेपछि तिमी त्‍यसकहाँ जान सक्‍छौ र त्‍यसको पति बन्‍न सक्‍छौ, र त्‍यो तिम्री पत्‍नी हुन्‍छे।"},{"number":14,"verse":"पछि त्‍यो स्‍त्री तिमीलाई मन परेन भने, त्‍यसलाई जहाँ इच्‍छा लाग्‍छ जान देऊ। तिमीले त्‍यसलाई बेच्‍नुहुँदैन वा त्‍यसलाई कमारीलाई जस्‍तो गरी व्‍यवहार गर्नुहुँदैन, किनकि तिमीले त्‍यसको सतीत्‍व नष्‍ट पारेका छौ।"},{"number":15,"verse":"( जेठो अधिकार) यदि कुनै मान्‍छेका दुई पत्‍नी छन्, एउटी प्रिय र अर्की अप्रिय र ती दुवैबाट छोरा हुँदा मन नपर्नेले चाहिँ जेठो जन्‍माई भने,"},{"number":16,"verse":"अंशबन्‍डा लाउँदा मन पर्नेको छोरा भनेर मन नपर्नेको खास जेठो छोरालाई उछिनेर बुबाले कान्‍छालाई अधिकार दिन पाउनेछैन।"},{"number":17,"verse":"तर त्‍यसले मन नपर्नेको छोरालाई नै आफ्‍ना सबै धन-सम्‍पत्तिको दोबर भाग दिएर जेठो हो भनी मान्‍यता देओस्, किनभने त्‍योचाहिँ त्‍यसको बाबुका शक्तिको पहिलो फल हो। जेठो अधिकार त्‍यसको नै हुनेछ।"},{"number":18,"verse":"( दुष्‍ट छोराको सजाय) आफ्‍ना आमा-बुबाको आज्ञापालन नगर्ने कुनै अटेरी बदमाश छोरालाई ताड़ना दिँदा पनि तिनीहरूको कुरा मान्‍दैन भने,"},{"number":19,"verse":"त्‍यसका आमा-बुबाले त्‍यसलाई समातेर सहरका धर्म-गुरुहरूकहाँ सहरको मूल ढोकामा लैजाऊन्।"},{"number":20,"verse":"तिनीहरूले सहरका धर्म-गुरुहरूलाई यसो भनून्, “यो हाम्रो छोरा ढीट र बदमाश छ। त्‍यसले हाम्रो आज्ञापालन गर्दैन। यो लफङ्गो र मतवाला हो।”"},{"number":21,"verse":"तब त्‍यस सहरका सबै पुरुषहरूले त्‍यसलाई मरुञ्‍जेल ढुङ्गाले हानून्। तिमीहरूले आफ्‍ना बीचबाट दुष्‍टता हटाउनू, र सारा इस्राएलीहरू यो सुनेर डराउनेछन्।"},{"number":22,"verse":"कुनै मानिसले प्राणदण्‍ड पाउने पाप गर्दा तिमीहरूले त्‍यसलाई मारेर त्‍यसको शरीर रूखमा झुण्‍ड्यायौ भने,"},{"number":23,"verse":"त्‍यसको लाश रातभरि रूखमा झुण्‍ड्याएर नराख्‍नू, तर त्‍यही दिन त्‍यसलाई गाड़िहाल्‍नू, किनभने जो झुण्‍ड्याइन्‍छ त्‍यो परमेश्‍वरबाट श्रापित हुन्‍छ। परमप्रभु तिमीहरूका परमेश्‍वरले तिमीहरूको अधिकारमा दिनुहुने देश अशुद्ध नपार। ( )"}]}