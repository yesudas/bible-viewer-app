{"bibleAbbr":"neNRV2012","bookName":"व्यवस्था","bookEnglishName":"Deuteronomy","chapterNumber":22,"verses":[{"number":1,"verse":"( विविध नियमहरू) आफ्‍नो दाजुभाइको गोरु वा भेड़ा यताउता लागेको देखेर पनि नदेखेको जस्‍तै नगर। त्‍यसलाई तिम्रो दाजुभाइकहाँ लगिदेऊ। ( )"},{"number":2,"verse":"तर त्‍यो भाइ नजिक बस्‍दैन वा तिमीले त्‍यसलाई चिनेका छैनौ भने, त्‍यसको पशुलाई त्‍यो खोज्‍न नआएसम्‍म सो आफ्‍नो घरमा ल्‍याएर राख। त्‍यसपछि त्यो पशु भाइलाई फर्काई देऊ।"},{"number":3,"verse":"आफ्‍नो दाजुभाइको गधा वा लुगा वा त्‍यसले हराएको जेसुकै पायौ भने त्‍यसै गर्नू र चूप लागेर नबस्‍नू।"},{"number":4,"verse":"आफ्‍नो दाजुभाइको गधा वा गोरु बाटोमा लोटेको देखेर पनि नदेखेको जस्‍तै नगर। तर त्‍यसलाई उठाउन भाइलाई मदत गर।"},{"number":5,"verse":"पुरुषले लाउने लुगा स्‍त्रीले लाउनुहुँदैन, र स्‍त्रीको लुगा पनि पुरुषले लाउनुहुँदैन। यसो गर्नेलाई परमप्रभु तिमीहरूका परमेश्‍वरले घृणा गर्नुहुन्‍छ।"},{"number":6,"verse":"बाटोको छेउमा रूख अथवा भूइँमा कतै बचरा वा फुलमा माउ बसिरहेको गुँड़ भेट्यौ भने, बचरासँगै माउलाई नलैजाओ।"},{"number":7,"verse":"माउलाई छोड़ेर बचरा तिमीहरू लान सक्‍छौ। यसो गर्नु, ताकि तिमीहरूलाई कल्‍याण होस्, र तिमीहरूको आयु लामो होस्।"},{"number":8,"verse":"नयाँ घर बनाउँदा छतमा चारैतिर बार लगाओ, र त्‍यहाँबाट कोही मान्‍छे लोट्यो भने मृत्‍युको दोष तिमीहरूको घरलाई लाग्‍नेछैन।"},{"number":9,"verse":"दाखबारीमा दुई किसिमका बीउ नलगाओ, नत्रता तिमीहरूले त्‍यसो गर्‍यौ भने तिमीहरूले लगाएको बीउ मात्र होइन तर दाखको उब्‍जनीसमेत दुवै अशुद्ध हुनेछन्। ( )"},{"number":10,"verse":"गोरु र गधा सँगै नारेर जोत्‍नुहुँदैन।"},{"number":11,"verse":"ऊन र सूती मिसाएर बुनेको लुगा लगाउनुहुँदैन।"},{"number":12,"verse":"तिमीहरूले लाउने लुगाको चारै कुनामा झुम्‍का लगाओ। ( )"},{"number":13,"verse":"( विवाहसम्‍बन्‍धी नियम) कसैले विवाह गरेर पत्‍नीकहाँ जाँदा त्‍यसलाई ठीक लागेन,"},{"number":14,"verse":"र बदनाम गराउने नियतले स्‍त्रीलाई कुकर्मको दोष लगाउनलाई “मैले ल्‍याएकी पत्‍नीसँग सुत्‍दा त्‍यसमा कन्‍ये-केटीको गुण पाइनँ” भनेछ भने,"},{"number":15,"verse":"त्‍यस कन्‍याका आमा-बुबाले सहरको मूल ढोकामा धर्म-गुरुहरूकहाँ छोरीको कुमारीत्‍वको प्रमाण ल्‍याऊन्।"},{"number":16,"verse":"तब त्‍यस केटीको बुबाले धर्म-गुरुहरूलाई यसो भनोस्, ‘मैले मेरी छोरी यस मानिसलाई दिएँ, तर त्‍यसले यसलाई तिरस्‍कार गर्छ।"},{"number":17,"verse":"‘मैले तिम्री छोरीमा कुमारीत्‍वको प्रमाण पाइनँ’ भनेर यस मान्‍छेले अभियोग लगाउँदैछ, तर यसको कुमारीत्‍वको प्रमाण यहाँ छ।’ तब केटीका बुबाले धर्म-गुरुहरूका सामुन्‍ने त्‍यो लुगा फिँजाओस्।"},{"number":18,"verse":"अनि सहरकै धर्म-गुरुहरूले त्‍यसलाई लगेर सजाय देऊन्,"},{"number":19,"verse":"र इस्राएलको एक कन्‍यामाथि कलङ्क लगाएकोले त्‍यसले केटीको बुबालाई चाँदीका एक सय सिक्‍का ( अर्थात् करीब १ किलोग्राम चाँदी) जरिमाना तिरोस्, र केटीचाहिँ त्‍यसकी पत्‍नी भइरहोस्। त्‍यो बाँचुञ्‍जेल त्‍यसले त्‍यस केटीलाई त्‍याग्‍न पाउनेछैन।"},{"number":20,"verse":"तर यदि दोष सत्‍य ठहरियो र त्‍यस केटीमा कुमारीत्‍वको सबूत पाइएन भने,"},{"number":21,"verse":"बुबाको घरमा छँदै छाड़ा भएर इस्राएललाई लाजमर्दो काम गरेकी हुनाले त्‍यसलाई बुबाकै घरको ढोकामा ल्‍याएर सहरका मानिसहरूले ढुङ्गाले हानेर मारून्। तिमीहरूले तिमीहरूका मध्‍येबाट यस्‍तो खराबी हटाउनुपर्छ।"},{"number":22,"verse":"कोही पुरुष अर्काकी पत्‍नीसँग सम्‍भोग गरिरहेको फेला पर्‍यो भने, त्‍यससँग सुत्‍ने त्‍यो पुरुष र त्‍यो स्‍त्री दुवैलाई मार्नुपर्छ। तिमीहरूले इस्राएलबाट यस्‍तो खराबी हटाउनुपर्छ।"},{"number":23,"verse":"मगनी भएकी केटीलाई कुनै पुरुषले भेटेर सहरभित्रै त्‍यससँग सम्‍भोग गरेको फेला पर्‍यो भने,"},{"number":24,"verse":"ती दुवैलाई सहरको बाहिर लगेर ढुङ्गाले हानेर मार्नू— सहरभित्रै भएर पनि सहायताको लागि नचिच्‍च्‍याएकीले त्‍यस स्‍त्रीलाई मार्नू, र आफ्‍नो दाजुभाइकी पत्‍नीको सतीत्‍व नष्‍ट पारेकोले त्‍यस पुरुषलाई मार्नू। तिमीहरूले आफ्‍ना बीचबाट यस्‍तो खराबी हटाउनुपर्छ।"},{"number":25,"verse":"तर कुनै पुरुषले मगनी भएकी केटीलाई बाहिर निर्जन स्‍थानमा भेटाएर बलात्‍कार गर्‍यो भने त्‍यस पुरुषलाई मात्र मार्नू।"},{"number":26,"verse":"तर त्‍यस केटीलाई चाहिँ केही नगर्नू, किनभने मारिने योग्‍यको कुनै पाप त्‍यसले गरेकी होइन। किनभने योचाहिँ कुनै मानिसले आफ्‍नो छिमेकीलाई आक्रमण गरेर मारेको जस्‍तै हो।"},{"number":27,"verse":"किनभने त्‍यस मगनी भएकी केटीले चिच्‍च्‍याउँदा पनि निर्जन स्‍थानमा बलात्‍कार हुँदा त्‍यसलाई बचाउने त्‍यहाँ कोही थिएन।"},{"number":28,"verse":"कुनै पुरुष मगनी नभएकी कुमारीलाई बलात्‍कार गरेको फेला पर्‍यो भने, ( )"},{"number":29,"verse":"त्‍यस पुरुषले त्‍यस केटीको बुबालाई चाँदीका पचास सिक्‍का ( अर्थात् ०.५ किलोग्राम चाँदी) दिनुपर्छ। त्‍यस पुरुषले त्‍यस केटीलाई बलात्‍कार गरेको हुनाले त्‍यसलाई आफ्‍नो पत्‍नी बनाउनुपर्छ, र त्‍यसलाई जीवनभरि त्‍याग्‍न पाउनेछैन।"},{"number":30,"verse":"कुनै मानिसले आफ्‍नो बुबाकी पत्‍नीलाई नराखोस्, र बुबाको ओछ्यानको अनादर नगरोस्। ( ; ; )"}]}