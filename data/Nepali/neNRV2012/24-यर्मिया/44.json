{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":44,"verses":[{"number":1,"verse":"( मूर्तिपूजाको कारण सर्वनाश) तल्‍लो मिश्रमा— मिग्‍दोल, तहपनेस र नोपमा— र माथिल्‍लो मिश्रमा बस्‍ने सबै यहूदीहरूका विषयमा परमप्रभुको यो वचन यर्मियाकहाँ आयो:"},{"number":2,"verse":"“सर्वशक्तिमान् परमप्रभु, इस्राएलका परमेश्‍वर यसो भन्‍नुहुन्‍छ: यरूशलेम र यहूदाका सबै नगरहरूमा मैले ल्‍याएको ठूलो सर्वनाश त तिमीहरूले देखेकै छौ। आज ती उजाड़ र भग्‍नावशेष भएका छन्।"},{"number":3,"verse":"यो तिनीहरूका दुष्‍ट्याइँको कारणले हो। तिनीहरूले मलाई क्रोधित तुल्‍याए। तिनीहरूले धूप बाले र अरू देवताहरूको सेवा गरे, जसलाई न त तिनीहरू आफैले, न तिमीहरूले चिनेका थियौ न त तिमीहरूका पुर्खाले चिनेका थिए।"},{"number":4,"verse":"मैले मेरा दास अगमवक्ताहरूलाई बारम्‍बार यसो भनेर तिनीहरूकहाँ पठाएँ, ‘मलाई घिनलाग्‍ने यस्‍तो घृणित काम नगर’।"},{"number":5,"verse":"तर तिनीहरूले सुनेनन् अथवा ध्‍यानै दिएनन्। तिनीहरू आफ्‍ना दुष्‍ट कामहरूदेखि फर्केनन् वा तिनीहरूले अन्‍य देवताहरूलाई धूप बाल्‍न छोड़ेनन्।"},{"number":6,"verse":"यसैकारण यहूदाका नगरहरू र यरूशलेमका गल्‍लीहरूमा मेरो क्रोध र मेरो भयानक रीस खनियो र ती उजाड़ र भग्‍नावशेष भएर, जो आज देखिँदैछन्।"},{"number":7,"verse":"“अब सर्वशक्तिमान् परमप्रभु, इस्राएलका परमेश्‍वर यसो भन्‍नुहुन्‍छ: यहूदाबाट पुरुष, स्‍त्री, साना नानी र दूध खाने बालकहरू अलग गराएर केही पनि नरहने गरी तिमीहरूले आफूमाथि यस्‍तो ठूलो सर्वनाश किन ल्‍याउँछौ?"},{"number":8,"verse":"तिमीहरू प्रवासी भएर बस्‍नलाई आएको मिश्रदेशमा तिमीहरूका हातले बनाएका थोकद्वारा, अर्थात् अरू देवताहरूलाई धूप बालेर मलाई किन रीस उठाउँछौ? तिमीहरूले आफैलाई नष्‍ट गर्नेछौ, र पृथ्‍वीका सबै जातिहरूका बीचमा तिमीहरू सराप र निन्‍दाका पात्र बन्‍नेछौ।"},{"number":9,"verse":"जुन दुष्‍ट काम तिमीहरूका पिता-पुर्खाहरू र यहूदाका राजाहरू र रानीहरू, अनि तिमीहरू र तिमीहरूका पत्‍नीहरूले यहूदा देश र यरूशलेमका गल्‍ली-गल्‍लीहरूमा गर्‍यौ, के ती तिमीहरूले भुल्‍यौ?"},{"number":10,"verse":"आजको दिनसम्‍म पनि तिनीहरूले आफैलाई नम्र तुल्‍याएका छैनन्, अथवा मलाई आदर गरेका छैनन्, न मेरा व्‍यवस्‍था र विधिहरूमा तिनीहरू चल्‍छन्, जो मैले तिमीहरू र तिमीहरूका पिता-पुर्खाहरूका सामुन्‍ने राखेको थिएँ।"},{"number":11,"verse":"“यसैकारण सर्वशक्तिमान् परमप्रभु, इस्राएलका परमेश्‍वर यसो भन्‍नुहुन्‍छ: तिमीहरूमाथि सर्वनाश ल्‍याउन र सारा यहूदालाई नष्‍ट गर्न मैले निश्‍चय गरेको छु।"},{"number":12,"verse":"मिश्रदेशमा गएर बस्‍न निश्‍चय गरेका यहूदाका बाँकी रहेकाहरूलाई म नष्‍ट गर्नेछु। मिश्रदेशमा नै तिनीहरू सबैको पतन हुनेछ। तरवार वा अनिकालले तिनीहरू नष्‍ट हुनेछन्। सानोदेखि लिएर ठूलोसम्‍म सबै मानिसहरू तरवार र अनिकालद्वारा मर्नेछन्। तिनीहरू सराप र त्रास, अपराध र निन्‍दाका पात्र बनिनेछन्।"},{"number":13,"verse":"जसरी मैले यरूशलेमलाई तरवार, अनिकाल र रूढ़ीले दण्‍ड दिएथें, त्‍यसरी नै मिश्रदेशमा बस्‍नेहरूलाई म दण्‍ड दिनेछु।"},{"number":14,"verse":"यहूदाका बाँकी रहेकाहरू जो मिश्रदेशमा प्रवासी भएर बस्‍नलाई गएका छन्, तिनीहरूमा एउटै पनि बाँच्‍नेछैन न उम्‍कनेछ, र तिनीहरूले यहूदा देशमा फर्केर बस्‍ने इच्‍छा गरे तापनि केही शरणार्थीहरूबाहेक तिनीहरू एउटै पनि फर्कन पाउनेछैनन्।”"},{"number":15,"verse":"तब त्‍यस ठूलो समुदायमा उपस्‍थित भएका सबै मानिसहरूले, जसले जान्‍दथे कि तिनीहरूका पत्‍नीहरूले अन्‍य देवताहरूलाई धूप बाल्‍दैथिए, र त्‍यहाँ उपस्‍थित भएका सबै स्‍त्रीहरूले र तल्‍लो र माथिल्‍लो मिश्रमा बस्‍ने सबै यहूदीहरूले यर्मियालाई भने,"},{"number":16,"verse":"‘जो कुरा तिमीले हामीहरूलाई परमप्रभुको नाउँमा सुनाएका छौ, त्‍यो हामी सुन्‍नेछैनौं।"},{"number":17,"verse":"तर हामीले भनेको हरेक काम हामी अवश्‍य पूरा गर्नेछौं। हामी र हाम्रा पिता-पुर्खाले र हाम्रा राजाहरू र अधिकारीहरूले यहूदाका नगरहरूमा र यरूशलेमका गल्‍लीहरूमा स्‍वर्गकी रानीको निम्‍ति धूप बालेझैँ र अर्घ-बलि चढ़ाएझैँ हामी पनि चढ़ाउनेछौं। त्‍यस बेला हामीले प्रशस्‍त खान पाउँथ्‍यौँ। हाम्रो फलिफाप भएको थियो, र हामीलाई कुनै किसिमको हानि भएको थिएन।"},{"number":18,"verse":"तर स्‍वर्गकी रानीलाई धूप बाल्‍न र अर्घ-बलि चढ़ाउन छोड़ेपछि हामीलाई सबै किसिमको अभाव हुँदैआएको छ, अनि तरवार र अनिकालद्वारा हाम्रो पतन हुँदैगएको छ।”"},{"number":19,"verse":"अनि स्‍त्रीहरूले अझ थपे, “जब हामीले स्‍वर्गकी रानीको निम्‍ति धूप बाल्‍यौं र अर्घ-बलि चढ़ायौं, तब के हामीले आफ्‍ना पतिहरूको सहमतविना नै स्‍वर्गकी रानीको आकारजस्‍ताका फुरौला पोल्‍यौं र अर्घ-बलि चढ़ायौं र?”"},{"number":20,"verse":"तब यर्मियाले तिनलाई जवाफ दिने पुरुष र स्‍त्री दुवैलाई जवाफ दिँदै भने,"},{"number":21,"verse":"“तिमीहरू, तिमीहरूका पिता-पुर्खाहरू, तिमीहरूका राजाहरू, तिमीहरूका पदाधिकारीहरू र देशका मानिसहरूले यहूदाका सहरहरू र यरूशलेमका गल्‍लीहरूमा धूप जलाएका विषयमा के परमप्रभुलाई स्‍मरण थिएन र? के उहाँले विचार गर्नुभएन र?"},{"number":22,"verse":"जब परमप्रभुले तिमीहरूका दुष्‍ट चाल र तिमीहरूले गरेका घृणित कामहरू अझै अरू सहन सक्‍नुभएन, तब तिमीहरूको देश सरापको पात्र र बासिन्‍दाविना उजाड़ भएको थियो, जस्‍तो आज पनि छ।"},{"number":23,"verse":"तिमीहरूले धूप जलाएका, तिमीहरूले परमप्रभुको विरुद्धमा पाप गरेका र उहाँको आज्ञापालन नगरेका, अथवा उहाँको व्‍यवस्‍था, विधि र नियमहरू पालन नगरेका हुनाले यो सर्वनाश, जो आज देखिन्‍छ, तिमीहरूमाथि आएको हो।”"},{"number":24,"verse":"तब यर्मियाले ती सबै पुरुष र स्‍त्रीहरूलाई भने, “मिश्रदेशमा भएका हे सबै यहूदाका मानिस हो, परमप्रभुको वचन सुन।"},{"number":25,"verse":"सर्वशक्तिमान् परमप्रभु, इस्राएलका परमेश्‍वर यसो भन्‍नुहुन्‍छ: ‘स्‍वर्गकी रानीलाई धूप बाल्‍न र अर्घ-बलि चढ़ाउन हामीले गरेको भाकल हामी अवश्‍य पूरा गर्नेछौं’ भनी तिमीहरू र तिमीहरूका पत्‍नीहरूले आफूले प्रतिज्ञा गरेका कुरा आफ्‍नै कामद्वारा तिमीहरूले पूरा गरेका छौ। यसर्थ तिमीहरूका प्रतिज्ञाहरू पूरा गर। तिमीहरूका भाकलहरू पूरा गर।"},{"number":26,"verse":"तर मिश्रदेशमा बस्‍ने हे सबै यहूदी हो, परमप्रभुको वचन सुन। परमप्रभु भन्‍नुहुन्‍छ: ‘मेरो महान् नाउँमा म शपथ खाँदैछु, कि यहूदाबाट आएका सारा मिश्रदेशभरि नै भएका कुनै यहूदीले पनि “जीवित परमप्रभुको नाउँमा” भन्‍दै कहिल्‍यै मेरो नाउँमा शपथ खाने वा पुकारा गर्नेछैन’।"},{"number":27,"verse":"किनकि म तिनीहरूलाई असलको निम्‍ति होइन तर खराबको निम्‍ति हेर्दैछु। मिश्रदेशमा हुने सबै यहूदीहरू नष्‍ट नहोउञ्‍जेल तरवार र अनिकालले मर्नेछन्।"},{"number":28,"verse":"तरवारबाट बाँचेकाहरू मिश्रदेशदेखि यहूदा देशमा थोरै मात्र फर्केर जानेछन्। तब कसको वचनचाहिँ सत्‍य ठहर्दोरहेछ— मेरो कि तिनीहरूको भनी मिश्रदेशमा बस्‍न आएका यहूदाका बाँकी रहेकाहरू जम्‍मैले जान्‍नेछन्।"},{"number":29,"verse":"“परमप्रभु भन्‍नुहुन्‍छ, ‘म तिमीहरूलाई यही ठाउँमा दण्‍ड दिनेछु भन्‍ने तिमीहरूलाई यो चिन्‍ह हुनेछ, र तिमीहरूले यो जान कि तिमीहरूका विरुद्ध जोखिम गर्ने मेरो धम्‍की निश्‍चय नै कायम रहनेछ’।"},{"number":30,"verse":"परमप्रभु यसो भन्‍नुहुन्‍छ: ‘जसरी मैले यहूदाको राजा सिदकियाहलाई त्‍यसको ज्‍यान लिन खोज्‍ने त्‍यसका शत्रु बेबिलोनको राजा नबूकदनेसरको हातमा सुम्‍पिदिएँ, त्‍यसरी नै म मिश्रदेशको राजा फारो होप्रालाई पनि त्‍यसको ज्‍यान लिन खोज्‍ने त्‍यसका शत्रुको हातमा सुम्‍पिदिनेछु’।” ( )"}]}