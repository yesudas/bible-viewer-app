{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":42,"verses":[{"number":1,"verse":"( मिश्रदेशमा गएका) तब फौजका सबै अधिकृतहरू, कारेहका छोरा योहानान र होशयाहका छोरा येजन्‍याह, सानाभन्‍दा सानादेखि लिएर ठूलाभन्‍दा ठूला सबै मानिसहरूसमेत गरी"},{"number":2,"verse":"यर्मिया अगमवक्ताकहाँ भेट गर्न आए, र तिनीहरूले तिनलाई भने, “हाम्रो बिन्‍ती सुन्‍नुहोस्, र परमप्रभु तपाईंका परमेश्‍वरसित यी बाँचेकाहरूका निम्‍ति बिन्‍ती गरिदिनुहोस्। किनकि तपाईं आफ्‍नै आँखाले देख्‍नुहुन्‍छ कि हामी त्‍यति धेरै थियौं तर अब थोरै मात्र रहेका छौं।"},{"number":3,"verse":"परमप्रभु तपाईंका परमेश्‍वरले हामीलाई कहाँ जाने हो, र हामीले के गर्नुपर्ने हो, सो देखाइदेऊन् भनेर प्रार्थना गर्नुहोस्।”"},{"number":4,"verse":"यर्मिया अगमवक्ताले तिनीहरूलाई भने, “मैले तिमीहरूको कुरा सुनें। म परमप्रभु तिमीहरूका परमेश्‍वरलाई तिमीहरूले बिन्‍ती गरेअनुसार प्रार्थना गरिदिनेछु, र परमप्रभुले जे भन्‍नुहुन्‍छ, सो सबै तिमीहरूलाई बताइदिनेछु। म केही कुरा पनि तिमीहरूदेखि लुकाउनेछैनँ।”"},{"number":5,"verse":"तब तिनीहरूले यर्मियालाई भने, “परमप्रभु तपाईंका परमेश्‍वरले तपाईंद्वारा पठाउनुभएका कुराअनुसार हामीले गरेनौं भने, परमप्रभु नै हामीहरूका विरुद्धमा साँचो र विश्‍वासयोग्‍य साक्षी होऊन्।"},{"number":6,"verse":"चाहे त्‍यो अनुकूल होस् वा नहोस्, परमप्रभु हाम्रा परमेश्‍वर, जसकहाँ हामी तपाईंलाई पठाइरहेका छौं, उहाँको वचन हामी पालन गर्नेछौं, ताकि परमप्रभु हाम्रा परमेश्‍वरको कुरा हामीले मानेकाले हाम्रो भलो होस्।”"},{"number":7,"verse":"दश दिनपछि परमप्रभुको वचन यर्मियाकहाँ आयो।"},{"number":8,"verse":"तब तिनले कारेहका छोरा योहानान र तिनका साथमा भएका फौजका सबै अधिकृतहरू र साना-ठूला सबै मानिसहरूलाई बोलाए।"},{"number":9,"verse":"यर्मियाले तिनीहरूलाई भने, “परमप्रभु इस्राएलका परमेश्‍वर, जसको सामुन्‍ने तिमीहरूले मलाई आफ्‍नो बिन्‍ती चढ़ाउनलाई पठाएका थियौ, यसो भन्‍नुहुन्‍छ:"},{"number":10,"verse":"‘यदि तिमीहरू यही देशमा रह्यौ भने म तिमीहरूलाई बनाइराख्‍नेछु तर भत्‍काउनेछैनँ, म तिमीहरूलाई रोपिराख्‍नेछु तर उखेल्‍नेछैनँ, किनकि मैले तिमीहरूलाई गरेको सर्वनाशदेखि म दु:खित छु।"},{"number":11,"verse":"बेबिलोनको राजा, जससँग अहिले तिमीहरू डराउँदछौ, अब त्‍यससँग नडराओ, किनकि तिमीहरूलाई त्‍यसको हातदेखि बचाउन र छुटाउनलाई म तिमीहरूसित हुन्‍छु, परमप्रभु भन्‍नुहुन्‍छ।"},{"number":12,"verse":"म तिमीहरूमाथि कृपा गर्नेछु, र त्‍यसले तिमीहरूमाथि टिठ्याएर तिमीहरूलाई तिमीहरूकै देशमा फेरि बसाल्‍नेछ’।"},{"number":13,"verse":"“तापनि तिमीहरूले परमप्रभु तिमीहरूका परमेश्‍वरका हुकुम पालन गरेनौ भने, र ‘हामी यस देशमा बस्‍नेछैनौं,"},{"number":14,"verse":"तर हामी मिश्रदेशमा नै गएर बस्‍नेछौं, किनभने त्‍यहाँ हामी लड़ाइँ देख्‍नेछैनौं, तुरहीको सोर सुन्‍नेछैनौं, न त रोटी नपाई भोकै रहनेछौं,’ भन्‍यौ भनेदेखि त,"},{"number":15,"verse":"हे यहूदाका बाँचेकाहरू हो, परमप्रभुको वचन सुन। सर्वशक्तिमान् परमप्रभु, इस्राएलका परमेश्‍वर भन्‍नुहुन्‍छ: यदि तिमीहरूले मिश्रदेशमा गएर त्‍यहाँ बसोबास गर्नलाई पक्‍का नै गरेका छौ भने,"},{"number":16,"verse":"जुन तरवारदेखि तिमीहरू डराउँदछौ, त्‍यसले नै तिमीहरूलाई मिश्रदेशमा खेदेर भेट्टाउनेछ, र जुन अनिकालदेखि तिमीहरू डराउँदछौ, त्‍यो मिश्रदेशमा तिमीहरूका पछिपछि आउनेछ, र तिमीहरू त्‍यहीँ नै मर्नेछौ।"},{"number":17,"verse":"निश्‍चय नै मिश्रदेशमा गएर त्‍यहीँ रहनलाई मन पक्‍का गर्ने जति जम्‍मै तरवार, अनिकाल र रूढ़ीले मर्नेछन्। मैले तिमीहरूमाथि ल्‍याउने सर्वनाशबाट एउटै पनि बाँच्‍नेछैन वा उम्‍कनेछैन’।"},{"number":18,"verse":"सर्वशक्तिमान् परमप्रभु, इस्राएलका परमेश्‍वर यसो भन्‍नुहुन्‍छ: ‘जसरी मेरो रीस र क्रोध यरूशलेमका मानिसहरूमाथि खनिएका थिए, त्‍यसरी नै तिमीहरू मिश्रदेशमा गयौ भने मेरो क्रोध तिमीहरूमाथि पनि खनिनेछ। तिमीहरू सराप र त्रास, अपराध र निन्‍दाका पात्र बनिनेछौ। तिमीहरूले यो ठाउँ फेरि कहिल्‍यै देख्‍न पाउनेछैनौ’।"},{"number":19,"verse":"“हे यहूदाका बाँकी रहेका हो, परमप्रभुले तिमीहरूलाई भन्‍नुभएको छ, ‘मिश्रदेशमा नजाओ’। यो कुरा तिमीहरूले निश्‍चय जानिराख: आजको दिन म तिमीहरूलाई चेताउनी दिन्‍छु,"},{"number":20,"verse":"कि तिमीहरूले एउटा घातक भूल गर्‍यौ। तिमीहरूले मलाई परमप्रभु तिमीहरूका परमेश्‍वरकहाँ यसो भनेर पठायौ, ‘परमप्रभु हाम्रा परमेश्‍वर जे भन्‍नुहुन्‍छ त्‍यो सबै हामीलाई बताइदिनुहोस् र हामी त्‍यो गर्नेछौं’।"},{"number":21,"verse":"आज मैले तिमीहरूलाई त्‍यो बताइदिएको छु। तर जे कुरा भन्‍नू भनी उहाँले मलाई तिमीहरूकहाँ पठाउनुभयो, ती सबै कुरामा परमप्रभु तिमीहरूका परमेश्‍वरको आज्ञापालन तिमीहरूले अझै गरेका छैनौ।"},{"number":22,"verse":"यसैले अब यो कुरो निश्‍चय जानिराख, कि तिमीहरू बसोबास गर्न जानलाई इच्‍छा गरेको ठाउँमा नै तिमीहरू तरवार, अनिकाल र रूढ़ीले मर्नेछौ।”"}]}