{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":37,"verses":[{"number":1,"verse":"योशियाहका छोरा सिदकियाहलाई बेबिलोनका राजा नबूकदनेसरले यहूदाका राजा नियुक्त गरेका थिए, र यहोयाकीमका छोरा यहोयाकीनको सट्टामा तिनले राज्‍य गर्न लागे। ( ; )"},{"number":2,"verse":"तर न त तिनले न तिनका टहलुवाहरूले न देशका मानिसहरूले यर्मिया अगमवक्ताद्वारा परमप्रभुले भन्‍नुभएका वचनमा ध्‍यान दिए।"},{"number":3,"verse":"तापनि सिदकियाह राजाले शेलेम्‍याहका छोरा यहूकल र मासेयाहका छोरा सपन्‍याह पूजाहारीसित यर्मिया अगमवक्ताकहाँ यसो भनेर पठाए, “हाम्रा निम्‍ति परमप्रभु हाम्रा परमेश्‍वरलाई प्रार्थना गरिदेऊ।”"},{"number":4,"verse":"त्‍यस बेलासम्‍म यर्मिया मानिसहरूका बीचमा हिँड्डुल गर्दैथिए, किनभने तिनी झ्‍यालखानमा हालिएका थिएनन्।"},{"number":5,"verse":"फारोको सेना मिश्रदेशबाट आएको थियो, र जब यरूशलेमलाई घेरा लाउने बेबिलोनीहरूले यो कुरा सुने तब उनीहरू यरूशलेमबाट पछि हटे।"},{"number":6,"verse":"तब यर्मिया अगमवक्ताकहाँ परमप्रभुको यो वचन आयो:"},{"number":7,"verse":"“परमप्रभु इस्राएलका परमेश्‍वर यसो भन्‍नुहुन्‍छ: यहूदाका राजा, जसले तँलाई मकहाँ सोध्‍नलाई पठायो, त्‍यसलाई यसो भन्, ‘तँलाई सहायता गर्नलाई आएको फारोको सेना फेरि आफ्‍नै देश मिश्रमा फर्केर जानेछ।"},{"number":8,"verse":"तब बेबिलोनीहरू फर्किआएर यस सहरलाई आक्रमण गर्नेछन्। उनीहरूले यसलाई लिनेछन् र जलाइदिनेछन्।’"},{"number":9,"verse":"“परमप्रभु यसो भन्‍नुहुन्‍छ: ‘बेबिलोनीहरूले निश्‍चय नै हामीलाई छोड़िदिनेछन्,’ भनी तिमीहरू धोका नखाओ। उनीहरूले यसो गर्नेछैनन्।"},{"number":10,"verse":"तिमीहरूका विरुद्धमा लड्ने बेबिलोनीहरूका सबै सेनालाई तिमीहरूले जित्‍यौ भने, र उनीहरूका घाइतेहरू मात्र पालमा बाँकी रहे भने पनि उनीहरू आएर यस सहरलाई जलाइदिनेथिए।”"},{"number":11,"verse":"फारोका सेनाको कारण जब बेबिलोनीहरूको सेना यरूशलेमबाट हट्यो,"},{"number":12,"verse":"तब मानिसहरूको माझमा आफ्‍नो अंश लिनलाई यर्मिया यरूशलेम सहर छोड़ेर बेन्‍यामीनको इलाकातिर जान लागे।"},{"number":13,"verse":"तर जब तिनी बेन्‍यामीनको ढोकामा आइपुगे तब हनन्‍याहका नाति, शेलेम्‍याहका छोरा गारदका कप्‍तान यिरियाहले यर्मियालाई पक्रेर यसो भने, “तिमी भागेर बेबिलोनीहरूकहाँ जाँदैछौ!”"},{"number":14,"verse":"यर्मियाले भने, “यो कुरो सत्‍य होइन। म बेबिलोनीहरूकहाँ भागेर गएको होइनँ।” तर यिरियाहले तिनका कुरा सुन्‍न मानेनन्, र तिनले यर्मियालाई पक्रेर अधिकारीहरूकहाँ ल्‍याए।"},{"number":15,"verse":"तिनीहरू यर्मियासित रिसाए, र तिनलाई पिटे, र सचिव जोनाथनको घरमा कैद गरेर राखे, किनभने तिनीहरूले त्‍यसलाई झ्‍यालखान बनाएका थिए।"},{"number":16,"verse":"तिनीहरूले यर्मियालाई तहखानाको कालकोठरीमा हालिदिए, जहाँ तिनी धेरै दिनसम्‍म रहे।"},{"number":17,"verse":"तब सिदकियाह राजाले तिनलाई झिकाइपठाए, र तिनलाई महलमा ल्‍याएर गुप्‍तमा तिनलाई यसो भनेर सोधे, “के परमप्रभुबाट केही कुरा छ?” यर्मियाले जवाफ दिए, “हजूर, छ। तपाईं बेबिलोनका राजाको हातमा सुम्‍पिइनुहुनेछ।”"},{"number":18,"verse":"तब यर्मियाले सिदकियाह राजालाई भने, “मैले तपाईंलाई वा तपाईंका अधिकारीहरू वा यस प्रजालाई के गरें र तपाईंले मलाई झ्‍यालखानमा हालिदिनुभयो?"},{"number":19,"verse":"‘तपाईं र यस देशलाई आक्रमण गर्न बेबिलोनका राजा आउनेछैनन्’ भनी तपाईंलाई अगमवाणी कहने तपाईंका अगमवक्ताहरू कहाँ छन्?"},{"number":20,"verse":"तर अब हे मेरा प्रभु राजा, बिन्‍ती छ, ध्‍यानसित सुन्‍नुहोस्। मेरो नम्र-निवेदन तपाईंको अगि राख्‍न दिनुहोस्। मलाई सचिव जोनाथनको घरमा नपठाइदिनुहोस्, नत्रता म त्‍यहाँ मर्नेछु।”"},{"number":21,"verse":"तब सिदकियाह राजाको हुकुमअनुसार यर्मिया गारदको चोकमा राखिए, र सहरका जम्‍मै रोटी नसकुञ्‍जेल बजारको पसलबाट दिनहुँ तिनलाई रोटी दिइन्‍थ्‍यो। यसरी यर्मिया गारदको चोकमा रहे।"}]}