{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":10,"verses":[{"number":1,"verse":"( परमेश्‍वर र मूर्तिहरू) हे इस्राएलका घराना हो, परमप्रभुले तिमीहरूलाई के भन्‍नुहुन्‍छ सो सुन।"},{"number":2,"verse":"परमप्रभु यसो भन्‍नुहुन्‍छ: “जाति-जातिहरूका चाल नसिक, अथवा उनीहरूझैँ आकाशका चिन्‍हहरूदेखि त्रासित नहोओ।"},{"number":3,"verse":"किनकि जाति-जातिहरूका रीतिथिति त व्‍यर्थ हुन्। उनीहरू वनमा एउटा रूख ढाल्‍छन्, र सिकर्मीको हातले हतियारद्वारा कुनै आकार बनाइन्‍छ।"},{"number":4,"verse":"उनीहरूले त्‍यसलाई सुन र चाँदीले सिँगार्दछन्। त्‍यो नहल्‍लिओस् भनेर उनीहरूले त्‍यसलाई घन र कीलाले ठोक्‍दछन्।"},{"number":5,"verse":"खरबूजा बारीमा राखेका तर्साउने पुतलाजस्‍तै उनीहरूका मूर्तिहरू बोल्‍न सक्‍दैनन्। तिनीहरूलाई बोक्‍नु पर्छ, किनकि तिनीहरू हिँड्न सक्‍दैनन्। तिनीहरूदेखि नडराओ, किनभने तिनीहरूले केही खराबी गर्न सक्‍दैनन्, न त तिनीहरूले केही असल गर्न सक्‍छन्।”"},{"number":6,"verse":"हे परमप्रभु, तपाईंजस्‍तो कोही पनि छैन। तपाईं महान् हुनुहुन्‍छ। पराक्रममा तपाईंको नाउँ महान् छ।"},{"number":7,"verse":"हे जाति-जातिका महाराजा, कसले तपाईंलाई सम्‍मान गर्नुपर्दैन र? तपाईं यसका योग्‍य हुनुहुन्‍छ। जाति-जातिका बुद्धिमान् मानिसहरूमध्‍ये र उनीहरूका जम्‍मै राज्‍यहरूमा तपाईंजस्‍तै कोही पनि छैन। ( )"},{"number":8,"verse":"उनीहरू त बुद्धिहीन र मूर्ख छन्। उनीहरू बेकामका काठका मूर्तिहरूबाट सिकाइन्‍छन्।"},{"number":9,"verse":"तर्शीशबाट पिटिएको चाँदी ल्‍याइन्‍छ, र उपज देशबाट सुन। जे कारीगर र सुनारले बनाउँछन्, बैजनी र नीला लुगा त्‍यसलाई लगाइन्‍छन्— ती सबै सिपालु मानिसहरूद्वारा बनाइन्‍छन्।"},{"number":10,"verse":"तर परमप्रभु त साँचो परमेश्‍वर हुनुहुन्‍छ, उहाँ जीवित परमेश्‍वर, अनन्‍तका महाराजा हुनुहुन्‍छ। जब उहाँ क्रुद्ध हुनुहुन्‍छ, तब पृथ्‍वी काम्‍दछ। जाति-जातिहरूले उहाँको क्रोध सहन सक्‍दैनन्।"},{"number":11,"verse":"“तिनीहरूलाई यसो भन्: ‘यी देवताहरू, जसले आकाश र पृथ्‍वीलाई बनाएनन्, तिनीहरू पृथ्‍वीबाट र आकाशमुनिबाट नष्‍ट हुनेछन्’।”"},{"number":12,"verse":"तर परमेश्‍वरले नै पृथ्‍वीलाई आफ्‍नो सामर्थ्‍यले बनाउनुभयो। उहाँले आफ्‍नो बुद्धिले संसारलाई स्‍थापित गर्नुभयो, र आफ्‍नो समझशक्तिले उहाँले आकाशलाई फैलाउनुभयो।"},{"number":13,"verse":"जब उहाँ गर्जनुहुन्‍छ, तब आकाशमा पानीको गर्जन हुन्‍छ। उहाँले पृथ्‍वीको पल्‍लो छेउदेखि बादल उठाउनुहुन्‍छ। उहाँले वृष्‍टिसँग बिजुली चम्‍काउनुहुन्‍छ, र आफ्‍ना भण्‍डारबाट बतास चलाउनुहुन्‍छ।"},{"number":14,"verse":"हरेक मानिस मूर्ख र बुद्धिहीन छ। हरेक सुनार त्‍यसका मूर्तिहरूद्वारा नै लाजमा पर्छ। त्‍यसका मूर्तिहरू झूटा हुन्, तिनमा सास हुँदैन।"},{"number":15,"verse":"ती व्‍यर्थका हुन्, गिल्‍लाको थोक मात्र। तिनीहरूका न्‍याय हुँदा ती नष्‍ट हुन्‍छन्।"},{"number":16,"verse":"उहाँ, जो याकूबका भाग हुनुहुन्‍छ, यीजस्‍ता हुनुहुन्‍न, किनकि उहाँ नै सारा थोकहरूलाई बनाउनुहुने हुनुहुन्‍छ, इस्राएललाई पनि, जो उहाँको निज उत्तराधिकारको कुल हो— सर्वशक्तिमान् परमप्रभु उहाँको नाउँ हो।"},{"number":17,"verse":"( आउने सर्वनाश) हे घेराभित्र परेका हो, देश छोड्नका लागि आ-आफ्‍नो पोकोपन्‍तरो जम्‍मा गर।"},{"number":18,"verse":"किनकि परमप्रभु यसो भन्‍नुहुन्‍छ: “यस बेला म यस देशका बासिन्‍दाहरूलाई फ्‍याँकिदिनेछु। तिनीहरूमाथि सङ्कष्‍ट ल्‍याउनेछु, ताकि तिनीहरू पक्राउ परून्।”"},{"number":19,"verse":"मेरो चोटको कारण मलाई धिक्‍कार छ! मेरो चोट निको हुनेछैन! तर मैले आफैलाई भनें, “यो त मेरो रोग हो, जो मैले सहनैपर्छ।”"},{"number":20,"verse":"मेरो पाल नष्‍ट भएको छ। त्‍यसका सबै डोरीहरू चुँड़िएका छन्। मेरा छोराहरू मबाट गइहाले, र तिनीहरू अब छैनन्। मेरो पाल टाँगिदिने र मेरो वासस्‍थान बनाइदिने अब कोही छैन।"},{"number":21,"verse":"गोठालाहरू निर्बुद्धि छन्, र परमप्रभुलाई सोधपूछ गर्दैनन्। यसैकारण तिनीहरू सफल हुँदैनन्, र तिनीहरूका सबै बगाल तितरबितर भएका छन्।"},{"number":22,"verse":"सुन! एउटा खबर आइरहेछ— उत्तरको देशबाट एउटा ठूलो खैलाबैला! त्‍यसले यहूदाका सहरहरूलाई उजाड़ पर्छ र स्‍यालहरूको अखड़ा तुल्‍याउँछ।"},{"number":23,"verse":"( यर्मियाको प्रार्थना) हे परमप्रभु, मलाई थाहा छ, कि मानिसको जीवन उसको आफ्‍नै होइन। मानिसले आफ्‍नो मार्ग आफैले निर्देशन गर्नुहुँदैन।"},{"number":24,"verse":"हे परमप्रभु, मलाई सुधार्नुहोस्, तर ठीक न्‍यायसित मात्र, तपाईंको रीसमा त होइन, नत्रता तपाईंले मलाई भस्‍म पार्नुहुनेछ।"},{"number":25,"verse":"तपाईंलाई स्‍वीकार नगर्ने जाति-जातिहरूमाथि र तपाईंको नाउँ नलिने मानिसहरूमाथि आफ्‍नो क्रोध खन्‍याउनुहोस्। किनकि उनीहरूले याकूबलाई स्‍वाहा पारेका छन्। उनीहरूले तिनलाई पूर्ण रूपले निलेका छन्, र तिनको जन्‍मभूमिलाई उजाड़ पारिदिएका छन्।"}]}