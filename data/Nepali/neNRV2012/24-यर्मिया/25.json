{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":25,"verses":[{"number":1,"verse":"( कैदका सत्तरी वर्ष) यहूदाका राजा योशियाहका छोरा यहोयाकीमका राजकालको चौथो वर्षमा, जो बेबिलोनका राजा नबूकदनेसरका राजकालको पहिलो वर्ष थियो, यहूदाका सबै मानिसहरूका विषयमा परमप्रभुको यो वचन यर्मियाकहाँ आयो। ( ; ; )"},{"number":2,"verse":"यसैले त्‍यही वचन यर्मिया अगमवक्ताले यहूदाका जम्‍मै मानिसहरू र यरूशलेममा बस्‍नेहरू सबैलाई भने:"},{"number":3,"verse":"यहूदाका राजा अमोनका छोरा योशियाहका राजकालको तेह्रौँ वर्षदेखि आजको दिनसम्‍म— तेईस वर्षसम्‍म— परमप्रभुको वचन मकहाँ आएको छ, र मैले त्‍यो तिमीहरूलाई घरीघरी सुनाउँदैआएको छु, तर तिमीहरूले ध्‍यान दिएका छैनौ।"},{"number":4,"verse":"परमप्रभुले आफ्‍ना सबै दास, अगमवक्ताहरूलाई यसो भनी घरीघरी पठाउनुभए तापनि तिमीहरूले सुनेनौ, अथवा तिमीहरूले ध्‍यान दिएनौ।"},{"number":5,"verse":"तिनीहरूले भने, “तिमीहरू हरेक आफ्‍नो खराब चाल र खराब व्‍यवहारदेखि फर्क, र परमप्रभुले तिमीहरू र तिमीहरूका पिता-पुर्खाहरूलाई सदासर्वदाको लागि दिनुभएको देशमा बस्‍न पाउँछौ।"},{"number":6,"verse":"पराई देवताहरूका सेवा र पूजा गर्नलाई तिनीहरूका पछि नलाग। तिमीहरूका हातले बनाएका कामबाट मलाई रीस नउठाओ। तब म तिमीहरूको केही नोक्‍सानी गर्नेछैनँ।”"},{"number":7,"verse":"“तर तिमीहरूले मेरो कुरामा ध्‍यानै दिएनौ, तर तिमीहरूका आफ्‍नै हातको कामद्वारा मलाई रीस उठाएका छौ, र तिमीहरूले आफैमाथि नोक्‍सानी ल्‍याएका छौ,” परमप्रभु भन्‍नुहुन्‍छ।"},{"number":8,"verse":"यसकारण सर्वशक्तिमान् परमप्रभु यसो भन्‍नुहुन्‍छ: “तिमीहरूले मेरा वचन ध्‍यानसित नसुनेका हुनाले,"},{"number":9,"verse":"म उत्तरका सबै मानिसहरूलाई र मेरो दास, बेबिलोनको राजा नबूकदनेसरलाई बोलाएर ल्‍याउनेछु,” परमप्रभु भन्‍नुहुन्‍छ, “र म उनीहरूलाई यो देश र यसका बासिन्‍दाहरू र चारैतिरका सबै जातिहरूका विरुद्धमा ल्‍याउनेछु। म तिनीहरूलाई पूर्ण रूपले नाश गर्नेछु, र म तिनीहरूलाई भय र घृणा र अनन्‍तको विनाशको पात्र बनाउनेछु।"},{"number":10,"verse":"तिनीहरूबाट आनन्‍द र हर्षको आवाज, दुलहाको सोर र दुलहीको सोर, जाँतोको पिँधाइ र बत्तीको उज्‍यालो म उठाइलानेछु। ( ; ; )"},{"number":11,"verse":"यो सारा देश निर्जन र उजाड़ हुनेछ, र यी जातिहरूले सत्तरी वर्षसम्‍म बेबिलोनका राजाको सेवा गर्नेछन्। ( ; ; )"},{"number":12,"verse":"“तर सत्तरी वर्ष पूरा भएपछि म बेबिलोनको राजा र त्‍यसका जाति, अर्थात् बेबिलोनीहरूको देशलाई उनीहरूका दोषको कारण सदाको निम्‍ति उजाड़ पार्ने गरी दण्‍ड दिनेछु,” परमप्रभु भन्‍नुहुन्‍छ।"},{"number":13,"verse":"“मैले त्‍यस देशको विरुद्धमा भनेका सबै कुरा, अर्थात् यस पुस्‍तकमा लेखेका र यर्मियाले सबै जातिहरूका विरुद्धमा अगमवाणी कहेका सबै कुरा म त्‍यस देशमाथि ल्‍याउनेछु।"},{"number":14,"verse":"उनीहरू आफू धेरै जातिहरू र ठूला-ठूला राजाहरूद्वारा कमारा तुल्‍याइनेछन्। म उनीहरूका कार्य र हातका कामअनुसार उनीहरूलाई बदला दिनेछु।”"},{"number":15,"verse":"( परमेश्‍वरका क्रोधको कचौरा) परमप्रभु इस्राएलका परमेश्‍वरले मलाई यसो भन्‍नुभयो: “मेरो हातबाट क्रोधको दाखमद्यले भरिएको यो कचौरा ले, र ती जम्‍मै जातिहरू, जसकहाँ म तँलाई पठाउनेछु, उनीहरूलाई त्‍यो पिउन लगा।"},{"number":16,"verse":"मैले उनीहरूका बीचमा पठाएको तरवारको कारणले गर्दा यो पिएर उनीहरू धरमराउनेछन् र बौलाहा हुनेछन्।”"},{"number":17,"verse":"यसैले मैले परमप्रभुको हातबाट त्‍यो कचौरा लिएँ, र ती जम्‍मै जातिहरू, जसकहाँ उहाँले मलाई पठाउनुभएको थियो उनीहरूलाई त्‍यो पिउन लगाएँ:"},{"number":18,"verse":"अर्थात् आज देखिएझैँ तिनीहरूलाई विनाश र भय, तथा घृणा र सरापका पात्र बनाउनलाई मैले यरूशलेम र यहूदाका नगरहरूलाई र तिनका राजाहरू र अधिकारीहरूलाई त्‍यो पिउन लगाएँ।"},{"number":19,"verse":"त्‍यसबाहेक मिश्रदेशका राजा फारो र त्‍यसका सबै कर्मचारीहरूलाई, त्‍यसका अधिकारीहरू र त्‍यसका सबै प्रजालाई,"},{"number":20,"verse":"र त्‍यहाँ भएका सबै विदेशीहरूलाई, अनि ऊज देशका सबै राजाहरूलाई र पलिश्‍तीहरूका सबै राजाहरूलाई, (अश्‍कलोन, गाजा र एक्रोन, अनि अश्‍दोदका बाँचेकाहरूलाई),"},{"number":21,"verse":"एदोम, मोआब र अम्‍मोनलाई,"},{"number":22,"verse":"टुरोस र सीदोनका सबै राजाहरूलाई, समुद्र पारिका किनारका सबै राजाहरूलाई,"},{"number":23,"verse":"ददान, तेमा र बूज, र टाढ़ा-टाढ़ा ठाउँहरूमा बस्‍ने सबैलाई,"},{"number":24,"verse":"अरब देशका सबै राजाहरू र मरुभूमिमा बस्‍ने विदेशीहरूका सबै राजाहरूलाई,"},{"number":25,"verse":"जिम्रीका, एलामका र मादीका सबै राजाहरूलाई,"},{"number":26,"verse":"र उत्तर दिशाका नजिक र टाढ़ा बस्‍ने सबै राजाहरू एकपछि अर्कालाई— पृथ्‍वीमा हुने सबै राज्‍यहरूलाई त्‍यो पिउन लगाएँ। उनीहरू सबैपछि बेबिलोनका राजाले पनि त्‍यो पिउनेछ।"},{"number":27,"verse":"“तब तैंले उनीहरूलाई भन्, ‘सर्वशक्तिमान् परमप्रभु, इस्राएलका परमेश्‍वर यसो भन्‍नुहुन्‍छ: पिओ, मात र बान्‍ता गर, र फेरि कहिल्‍यै नउठ्ने गरी लोट। मैले तिमीहरूका बीचमा पठाउने तरवारको कारणले यो हुनेछ’।"},{"number":28,"verse":"तर यदि उनीहरूले तेरो हातबाट त्‍यो कचौरा पिउनलाई इन्‍कार गरे भने, तैंले उनीहरूलाई भन्, ‘सर्वशक्तिमान् परमप्रभु यसो भन्‍नुहुन्‍छ: तिमीहरूले त्‍यो पिउनैपर्छ।"},{"number":29,"verse":"हेर, जुन सहर मेरो नाउँमा कहलिएको छ त्‍यसमाथि म विपत्ति ल्‍याउन लागेको छु, र के तिमीहरूचाहिँ दण्‍ड नपाई बाँच्‍नेछौ र? तिमीहरू दण्‍ड नपाई छोडिनेछैनौ, किनभने म पृथ्‍वीका सबै बासिन्‍दाहरूका विरुद्धमा एउटा तरवार खटाउनेछु, सर्वशक्तिमान् परमप्रभु भन्‍नुहुन्‍छ’।"},{"number":30,"verse":"“अब तैंले चाहिँ उनीहरूका विरुद्धमा यी सबै कुराको अगमवाणी कहेर उनीहरूलाई भन्, ‘परमप्रभु माथिबाट गर्जनुहुनेछ, आफ्‍नो पवित्र वासस्‍थानबाट उहाँ गर्जनुहुनेछ, र आफ्‍नो देशको विरुद्धमा उहाँ जोडसित गर्जनुहुनेछ! पृथ्‍वीमा बस्‍नेहरू सबैका विरुद्धमा, दाखमद्य कुल्‍चनेहरूजस्‍तै उहाँ चिच्‍च्‍याउनुहुनेछ।"},{"number":31,"verse":"हल्‍लाको प्रतिध्‍वनि पृथ्‍वीको पल्‍लो कुनासम्‍मै सुनिनेछ, किनभने पृथ्‍वीका जातिहरूका विरुद्धमा परमप्रभुले अभियोग लगाउनुहुनेछ, र उहाँले सबै मानिसहरूको न्‍याय गर्नुहुनेछ र दुष्‍टहरूलाई चाहिँ उहाँले तरवारले काट्नुहुनेछ’,” परमप्रभु भन्‍नुहुन्‍छ।"},{"number":32,"verse":"सर्वशक्तिमान् परमप्रभु यसो भन्‍नुहुन्‍छ: “हेर, विपत्ति एक जातिदेखि अर्को जातिसम्‍मै फैलिँदैजान्‍छ, पृथ्‍वीका कुना-कुनाबाट एउटा भयानक तूफान चल्‍दैछ।”"},{"number":33,"verse":"त्‍यस दिन परमप्रभुले मार्नुभएकाहरू सबै ठाउँमा— पृथ्‍वीको एक कुनादेखि अर्को कुनासम्‍म हुनेछन्। उनीहरूका निम्‍ति कसैले विलाप गर्नेछैन, अथवा ती लाशहरूलाई कसैले जम्‍मा गर्नेछैन, न त गाड्नेछ। तिनीहरू जमिनमा मलजस्‍तै हुनेछन्।"},{"number":34,"verse":"विलाप गर, हे गोठाला हो, र रोओ। तिमी बथानका अगुवाहरू, धूलोमा लड़ीबड़ी गर। किनकि तिमीहरू काटेर मारिने समय आएको छ। तिमीहरू लोट्नेछौ, र भाँड़ाहरूजस्‍तै चूरचूर पारिनेछौ।"},{"number":35,"verse":"गोठालाहरूका निम्‍ति भाग्‍न कतै ठाउँ हुनेछैन, बगालका अगुवाहरूका निम्‍ति उम्‍कने ठाउँ हुनेछैन।"},{"number":36,"verse":"गोठालाहरूको रुवाइ सुन, बगालका अगुवाहरूको विलाप, किनकि परमप्रभुले तिनीहरूका खर्क नष्‍ट पार्दैहुनुहुन्‍छ।"},{"number":37,"verse":"परमप्रभुको भीषण क्रोधले गर्दा शान्‍तिमय खर्कहरू उजाड़ पारिनेछन्।"},{"number":38,"verse":"सिंहलेझैँ उहाँले आफ्‍नो ठाउँ छोड्नुहुनेछ, र अत्‍याचारीको तरवार र परमप्रभुका क्रोधको कारण तिनीहरूको देश उजाड़ हुनेछ।"}]}