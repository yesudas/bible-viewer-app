{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":14,"verses":[{"number":1,"verse":"( खडेरी, अनिकाल, तरवार) खड़ेरीको विषयमा यर्मियाकहाँ आएको परमप्रभुको वचन यही हो:"},{"number":2,"verse":"“यहूदा विलाप गर्छ, र त्‍यसका सहरहरू दुर्बल भएका छन्। तिनीहरू देशको निम्‍ति शोक गर्छन्, र यरूशलेमको रुवाइ आकाशसम्‍म पुगेको छ।"},{"number":3,"verse":"त्‍यसका भारदारहरू आफ्‍ना नोकरहरूलाई पानी लिन पठाउँछन्। तिनीहरू कूवामा जान्‍छन्, तर पानी पाउँदैनन्। तिनीहरू आफ्‍ना भाँड़ाहरू रित्तै लिएर फर्कन्‍छन्। तिनीहरू हरेस खाएर र आत्तिएर आफ्‍ना टाउका ढाक्‍छन्।"},{"number":4,"verse":"देशमा पानी नपरेकोले गर्दा जमिन चिराचिरा परेको छ। किसानहरू हरेस खाएर आफ्‍ना टाउका ढाक्‍छन्।"},{"number":5,"verse":"घाँस नभएकोले वनका मुडुली मृगले पनि आफ्‍नो भर्खर जन्‍मेको बच्‍चालाई छोड़ेर जान्‍छ।"},{"number":6,"verse":"वन-गधाहरू नाङ्गो डाँड़ामा उभिएर स्‍यालझैँ पानीको निम्‍ति हाँफ्‍छन्। हरियो खर्क नभएकोले तिनीहरूका आँखा तिरमिराउँछन्।”"},{"number":7,"verse":"हाम्रा अधर्मले हाम्रा विरुद्धमा गवाही दिए तापनि हे परमप्रभु, तपाईंकै नाउँको खातिर केही काम गर्नुहोस्। किनकि हाम्रो धर्म-त्‍याग साह्रै ठूलो भयो। हामीले तपाईंको विरुद्धमा पाप गरेका छौं।"},{"number":8,"verse":"हे इस्राएलको आशा, दु:खको बेलामा त्‍यसलाई उद्धार गर्नुहुने, यस देशमा तपाईं किन एक परदेशीजस्‍तै हुनुहुन्‍छ? एक रातको निम्‍ति मात्र अड़िने यात्रीजस्‍तै किन हुनुहुन्‍छ?"},{"number":9,"verse":"आश्‍चर्यमा परेको मानिसझैँ तपाईं किन हुनुहुन्‍छ? बचाउन नसक्‍ने वीर पुरुषझैँ किन हुनुहुन्‍छ? हे परमप्रभु, तपाईं हाम्रा माझमा हुनुहुन्‍छ। हामी तपाईंकै नाउँले कहलाइएका हौं। हामीलाई नत्‍याग्‍नुहोस्!"},{"number":10,"verse":"यस प्रजाको विषयमा परमप्रभु यसो भन्‍नुहुन्‍छ: “तिनीहरू त बरालिएर हिँड्न साह्रै मन पराउँछन्। तिनीहरूले आफ्‍ना खुट्टालाई वशमा राख्‍दैनन्। यसैले परमप्रभुले तिनीहरूलाई ग्रहण गर्नुहुन्‍न। अब उहाँले तिनीहरूका अधर्मको सम्‍झना गर्नुहुनेछ, र तिनीहरूका पापको दण्‍ड तिनीहरूलाई दिनुहुनेछ।”"},{"number":11,"verse":"तब परमप्रभुले मलाई भन्‍नुभयो, “यस जातिका भलाइको निम्‍ति प्रार्थना नगर्।"},{"number":12,"verse":"तिनीहरू उपवास बसे तापनि म तिनीहरूको दुहाई सुन्‍नेछैनँ। तिनीहरूले होमबलि र अन्‍नबलि चढ़ाए तापनि म यी ग्रहण गर्नेछैनँ। त्‍यसको सट्टा म तिनीहरूलाई तरवार, अनिकाल र रूढ़ीले नाश गर्नेछु।”"},{"number":13,"verse":"तर मैले भनें, “परमप्रभु परमेश्‍वर, हेर्नुहोस्, अगमवक्ताहरूले त तिनीहरूलाई भनिरहेछन्, ‘तिमीहरूले तरवार देख्‍नेछैनौ, अथवा तिमीहरूमा अनिकाल नै पर्नेछैन, र म तिमीहरूलाई यस ठाउँमा धेरै समयसम्‍म रहने शान्‍ति दिनेछु’।”"},{"number":14,"verse":"तब परमप्रभुले मलाई भन्‍नुभयो, “अगमवक्ताहरूले त मेरो नाउँमा झूटा अगमवाणी कहिरहेछन्। मैले तिनीहरूलाई पठाएको होइनँ, मैले तिनीहरूलाई नियुक्त गरेको होइनँ, अथवा म तिनीहरूसित बोलेको होइनँ। तिनीहरूले त तँलाई झूटा दर्शनहरू, मन्‍त्रतन्‍त्रहरू, मूर्तिपूजाहरू र आफ्‍नै मनका छकाउने कुराहरूका अगमवाणी कहन्‍छन्।"},{"number":15,"verse":"यसकारण ती अगमवक्ताहरूका विषयमा, जो मेरो नाउँमा अगमवाणी कहन्‍छन्, तिनीहरूका विषयमा परमप्रभु यसो भन्‍नुहुन्‍छ: मैले तिनीहरूलाई पठाएको होइनँ, तापनि ‘तरवार र अनिकालले यस देशलाई छुनेछैन’ भनी तिनीहरू भन्‍दैछन्। तरवार र अनिकालद्वारा नै ती अगमवक्ताहरू नाश गरिनेछन्।"},{"number":16,"verse":"अनि तिनीहरूले अगमवाणी गरेका ती मानिसहरूचाहिँ तरवार र अनिकालको कारण यरूशलेमका गल्‍लीहरूमा फ्‍याँकिनेछन्। तिनीहरू, तिनीहरूका पत्‍नीहरू, तिनीहरूका छोराहरू र तिनीहरूका छोरीहरूलाई गाड्ने कोही हुनेछैन। तिनीहरूले पाउनुपर्ने सङ्कष्‍ट म तिनीहरूमाथि नै खन्‍याउनेछु।"},{"number":17,"verse":"“तैंले तिनीहरूलाई यो कुरा भन्: मेरा आँखाबाट दिनरात आँसु बगिरहोस्। त्‍यो बग्‍न नथामिओस्, किनकि मेरो प्रजा, मेरी कन्‍ये-छोरीले साह्रै चोट पाएकी छ, ठूलो चोट पार्ने चुटाइ त्‍यसले पाएकी छ।"},{"number":18,"verse":"यदि म देशमा गएँ भने त्‍यहाँ तरवारले मारिएकाहरू देख्‍छु। यदि म सहरमा पसें भने त्‍यहाँ अनिकालले पीडित भएकाहरू देख्‍छु। अगमवक्ता र पूजाहारी दुवै तिनीहरूले नजानेको देशमा गएका छन्’।”"},{"number":19,"verse":"के तपाईंले यहूदालाई बिलकुलै त्‍याग्‍नुभएको छ? के तपाईंले सियोनलाई घृणा गर्नुहुन्‍छ? तपाईंले हामीलाई निको नहुने गरी किन दु:ख दिनुभयो? हामीले शान्‍तिको आशा गर्‍यौं, तर केही असल भएन, निको हुने समयको प्रतीक्षा गर्‍यौं, तर त्रास पो आइलाग्‍छ!"},{"number":20,"verse":"हे परमप्रभु, हामी आफ्‍नो दुष्‍ट्याइँ, र हाम्रा पिता-पुर्खाहरूको दोष स्‍वीकार गर्दछौं। साँच्‍ची नै हामीले तपाईंको विरुद्धमा पाप गरेका छौं।"},{"number":21,"verse":"तपाईंका नाउँको खातिर हामीलाई तुच्‍छ नठान्‍नुहोस्। तपाईंको महिमित सिंहासनको अनादर नगर्नुहोस्। हामीसित गर्नुभएको आफ्‍नो करारको सम्‍झना गर्नुहोस्, र त्‍यो भङ्ग नगर्नुहोस्।"},{"number":22,"verse":"जाति-जातिहरूका व्‍यर्थका देवताहरूमध्‍ये कसैले वर्षा ल्‍याउन सक्‍छ र? अथवा के आकाश आफैले झरी बर्साउन सक्‍छ? हे परमप्रभु हाम्रा परमेश्‍वर, त्‍यो गर्ने त तपाईं नै हुनुहुन्‍छ। यसैकारण हामी हाम्रो आशा तपाईंमा राख्‍दछौं, किनकि तपाईंले मात्र यी सबै गर्नुहुन्‍छ।"}]}