{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":34,"verses":[{"number":1,"verse":"( सिदकियाहलाई चेताउनी) जब बेबिलोनका राजा नबूकदनेसर आफ्‍ना सबै सेना, उनले राज्‍य गरेका पृथ्‍वीका सबै राज्‍यहरू र मानिसहरूले यरूशलेम र त्‍यसका छेउछाउका नगरहरूका विरुद्धमा लड़ाइँ गरिरहेका थिए, तब परमप्रभुको यो वचन यर्मियाकहाँ आयो: ( ; )"},{"number":2,"verse":"“परमप्रभु इस्राएलका परमेश्‍वर यसो भन्‍नुहुन्‍छ: यहूदाका राजा सिदकियाहकहाँ जा, र त्‍यसलाई भन्, ‘परमप्रभु यसो भन्‍नुहुन्‍छ: हेर्, म यो सहर बेबिलोनका राजाको हातमा सुम्‍पिदिनै लागेको छु। त्‍यसले यसलाई आगोले जलाइदिनेछ।"},{"number":3,"verse":"त्‍यसको हातबाट तँ उम्‍कन पाउनेछैनस्, तर तँ निश्‍चय नै पक्राउ परेर त्‍यसको हातमा सुम्‍पिइनेछस्। तैंले बेबिलोनको राजालाई आफ्‍नै आँखाले देख्‍नेछस् र तँ त्‍यससँग मुखामुख बोल्‍नेछस्, र तँ बेबिलोनमा जानेछस्।"},{"number":4,"verse":"“‘तापनि हे यहूदाको राजा सिदकियाह, परमप्रभुको यो प्रतिज्ञा सुनिराख्। तेरो विषयमा परमप्रभु यसो भन्‍नुहुन्‍छ: तँ तरवारले मारिनेछैनस्।"},{"number":5,"verse":"तँ शान्‍तिसित मर्नेछस्, र जसरी तेरा पुर्खाहरू, अर्थात् तँभन्‍दा अघिका राजाहरूका लागि मानिसहरूले मृत-संस्‍कार गरेका थिए, त्‍यसरी तेरो लागि पनि तिनीहरूले इज्‍जतसित गर्नेछन्, र तेरो लागि यसो भन्‍दै विलाप गर्नेछन्, “हाय, मालिक!” म आफै यो प्रतिज्ञा गर्दछु, परमप्रभु घोषणा गर्नुहुन्‍छ’।”"},{"number":6,"verse":"तब यर्मिया अगमवक्ताले यहूदाका राजा सिदकियाहलाई यरूशलेममा यी सबै कुरा त्‍यस बेला भने,"},{"number":7,"verse":"जब बेबिलोनका राजाका सेनाले यरूशलेम र यहूदाका अन्‍य सहरहरूसित लड़ाइँ गर्दैथिए— लाकीश र आजेकासित, जुनहरूले युद्ध गर्न छोड़ेका थिएनन्। यहूदाका किल्‍ला भएका सहरहरूमध्‍ये यी दुई सहर मात्रै बाँकी रहेका थिए।"},{"number":8,"verse":"( कमाराहरूका निम्‍ति छुटकारा) परमप्रभुको वचन यर्मियाकहाँ त्‍यस बेला आयो, जब सिदकियाह राजाले यरूशलेमका सबै मानिसहरूसित कमाराहरूका निम्‍ति छुटकाराको घोषणा गर्ने करार बाँधेका थिए।"},{"number":9,"verse":"हरेकले आ-आफ्‍ना हिब्रू कमारा-कमारीहरूलाई स्‍वतन्‍त्र गरिदिनुपर्थ्‍यो। कसैले पनि आफ्‍नो यहूदी दाजुभाइलाई कमारो तुल्‍याउनुहुँदैनथ्‍यो।"},{"number":10,"verse":"यसैले यस करारमा संलग्‍न भएका अधिकारी र मानिसहरू सबैले आ-आफ्‍ना कमारा-कमारीलाई स्‍वतन्‍त्र गरिदिन र फेरि कमारा नतुल्‍याउन भनी स्‍वीकार गरे। अनि तिनीहरूले सहमत भएर उनीहरूलाई स्‍वतन्‍त्र गरिदिए।"},{"number":11,"verse":"तर पछि तिनीहरूले आफ्‍नो मन बदली गरेर आफूले स्‍वतन्‍त्र गरेका कमारा-कमारीलाई ल्‍याए र फेरि कमारा-कमारी नै तुल्‍याए।"},{"number":12,"verse":"तब परमप्रभुबाट यो वचन यर्मियाकहाँ आयो:"},{"number":13,"verse":"“परमप्रभु इस्राएलका परमेश्‍वर यसो भन्‍नुहुन्‍छ: जब मैले तिमीहरूका पिता-पुर्खाहरूलाई मिश्रदेश, अर्थात् दासत्‍वको देशबाट निकालेर ल्‍याएँ, तब मैले तिनीहरूसित यसो भनेर करार बाँधेको थिएँ,"},{"number":14,"verse":"‘प्रत्‍येक सातौँ वर्षमा तिमीहरूका हातमा आफूलाई बेचेका तिमीहरूका हिब्रू दाजुभाइहरूलाई स्‍वतन्‍त्र गर्नू। छ वर्षसम्‍म तिमीहरूको चाकरी गरिसकेपछि त्‍यसलाई मुक्त गरेर छोड़िदिनैपर्छ’। तापनि तिमीहरूका पिता-पुर्खाले मेरा कुरा सुनेनन् अथवा ध्‍यानै दिएनन्। ( ; )"},{"number":15,"verse":"तिमीहरूले चाहिँ भर्खरै पश्‍चात्ताप गर्‍यौ। तिमीहरू हरेकले आफ्‍ना देशवासीहरूलाई मुक्त गरेर मेरो दृष्‍टिमा जे असल छ त्‍यो गर्‍यौ। मेरो नाउँ कहलिएको घरमा मेरो सामुन्‍ने तिमीहरूले एउटा करार बाँध्‍यौ।"},{"number":16,"verse":"तर अब तिमीहरूले मन बदली गरेर मेरो नाउँ बिटुलो पारेका छौ। तिमीहरू हरेकले जुन कमारा-कमारीलाई तिनीहरूको इच्‍छाअनुसार छोड़िदिएर मुक्त गरिदिएका थियौ, उनीहरूलाई फेरि आफ्‍ना कमारा-कमारी तुल्‍याउनलाई बलजफती गर्‍यौ।"},{"number":17,"verse":"“यसकारण परमप्रभु यसो भन्‍नुहुन्‍छ: तिमीहरूले मेरो आज्ञापालन गरेका छैनौ, र आफ्‍ना स्‍वदेशी दाजुभाइलाई स्‍वतन्‍त्र पार्ने घोषणा गरेका छैनौ। यसकारण म अब तिमीहरूका निम्‍ति ‘स्‍वतन्‍त्रता’ घोषणा गर्छु— तिमीहरूलाई तरवार, रूढ़ी र अनिकालद्वारा मर्ने स्‍वतन्‍त्रताको घोषणा गर्दैछु। म तिमीहरूलाई पृथ्‍वीका सबै राज्‍यहरूका निम्‍ति घृणित तुल्‍याउनेछु।"},{"number":18,"verse":"मेरो करार भङ्ग गर्ने र मेरो सामु गरेका करारका शर्तहरू पूरा नगर्ने ती मानिसहरूसँग म त्‍यही बाछासँग जस्‍तै व्‍यवहार गर्नेछु, जसलाई तिनीहरूले दुई फ्‍याक पारेर तिनका बीचबाट हिँड़े।"},{"number":19,"verse":"यहूदाका र यरूशलेमका अगुवाहरू, महलका अधिकृतहरू, पूजाहारीहरू र देशका सबै मानिसहरू जो बाछाका दुई फ्‍याकका बीचबाट हिँड़ेर गए,"},{"number":20,"verse":"म तिनीहरूलाई तिनीहरूका प्राण लिन खोज्‍ने शत्रुहरूका हातमा दिनेछु। तिनीहरूका लाशहरूचाहिँ आकाशका पक्षीहरू र पृथ्‍वीका पशुहरूका आहार हुनेछन्।"},{"number":21,"verse":"“यहूदाका राजा सिदकियाह र त्‍यसका अधिकारीहरूलाई तिनीहरूका प्राण लिन खोज्‍ने शत्रुहरूका हातमा र बेबिलोनको राजाका सेनाको हातमा सुम्‍पिदिनेछु, जुन सेना तिमीहरूदेखि फर्केर गएको छ।"},{"number":22,"verse":"परमप्रभु भन्‍नुहुन्‍छ, म हुकुम दिनेछु, र उनीहरूलाई यस सहरमा फर्काएर ल्‍याउनेछु। उनीहरूले यस सहरको विरुद्धमा लड़ाइँ गरेर त्‍यसलाई लिइहाल्‍नेछन्, र त्‍यसलाई जलाइदिनेछन्। अनि म यहूदाका नगरहरूलाई बासिन्‍दा नै नभएको उजाड़-स्‍थान बनाइदिनेछु, ताकि त्‍यहाँ कोही बस्‍न नपाओस्।”"}]}