{"bibleAbbr":"neNRV2012","bookName":"यर्मिया","bookEnglishName":"Jeremiah","chapterNumber":17,"verses":[{"number":1,"verse":"“यहूदाको पाप फलामको औजारले कुँदिएको छ। त्‍यो तिनीहरूका हृदयको पाटीमा र तिनीहरूका वेदीका सीङहरूमा चकमक पत्‍थरको टुप्‍पाले खोपिएको छ।"},{"number":2,"verse":"झ्‍याम्‍म परेका रूखहरूनेर र अल्‍गा डाँड़ाहरूमा भएका आफ्‍ना वेदीहरू र अशेराका खम्‍बाहरू तिनीहरूका छोराछोरीहरूले पनि स्‍मरण गर्छन्।"},{"number":3,"verse":"देशमा भएको मेरो पर्वत र तिमीहरूका सबै धन-सम्‍पत्ति तिमीहरूका अल्‍गा-अल्‍गा ठाउँहरूसहित तिमीहरूको देशभरिका पापको कारण ती लुटिनलाई म दिनेछु।"},{"number":4,"verse":"मैले तिमीहरूलाई दिएको उत्तराधिकार तिमीहरूले आफ्‍नै दोषले गर्दा तिमीहरूले गुमाउनेछौ, र तिमीहरूले नचिनेको देशमा म तिमीहरूलाई आफ्‍ना शत्रुहरूको सेवा गर्न लाउनेछु, किनकि तिमीहरूले मेरो रीसको आगो सल्‍काएका छौ, र त्‍यो सधैँ जलिरहनेछ।”"},{"number":5,"verse":"परमप्रभु यसो भन्‍नुहुन्‍छ: “श्रापित होस् त्‍यो मानिस, जसले मानिसमाथि भरोसा राख्‍तछ, र शारीरिक शक्तिमाथि भर पर्दछ, जसको हृदय परमप्रभुदेखि तर्किगएको छ।"},{"number":6,"verse":"त्‍यो उजाड़-भूमिको पोथ्रोझैँ हुनेछ। उन्‍नति आउँदा त्‍यसले देख्‍नेछैन। त्‍यो मरुभूमिका सुक्‍खा ठाउँहरूमा बस्‍नेछ, अर्थात् नूनको जमिन जहाँ कोही पनि बस्‍दैन।"},{"number":7,"verse":"“तर त्‍यो मानिस धन्‍यको हो, जसले परमप्रभुमा भरोसा राख्‍तछ, जसको आशा परमप्रभु हुनुहुन्‍छ।"},{"number":8,"verse":"त्‍यो पानीको किनारमा रोपेको रूखजस्‍तो हुनेछ, जसले आफ्‍ना जराहरू खोलाका किनारसम्‍म फिँजाएको हुन्‍छ। गर्मी हुँदा त्‍यो डराउँदैन, त्‍यसका पातहरू सधैँ हरियै हुन्‍छन्। खड़ेरीको समयमा त्‍यसलाई केही चिन्‍ता हुँदैन, र त्‍यसले फल फलाउन कहिल्‍यै चुक्‍दैन।” ( )"},{"number":9,"verse":"मानिसको हृदय सबै कुराभन्‍दा छली हुन्‍छ, र त्‍यसलाई निको पार्न सकिँदैन। त्‍यसलाई कसले जान्‍न सक्‍छ र?"},{"number":10,"verse":"“हरेक मानिसलाई त्‍यसको चालअनुसार र त्‍यसका कर्मको फलअनुसार इनाम दिनलाई म परमप्रभु मानिसको हृदय तलाश गर्छु, त्‍यसका मनको म जाँच गर्छु।” ( ; )"},{"number":11,"verse":"आफूले नपारेका अण्‍डा ओथ्रने तित्रोजस्‍तै त्‍यो मानिस हो, जसले अन्‍यायसित धन कमाउँछ। त्‍यसको जीवनकालको आधा समयमा नै त्‍यस धनले त्‍यसलाई छोड्नेछ, र जीवनको शेषकालमा त्‍यो मूर्ख ठहर्नेछ।"},{"number":12,"verse":"सुरुदेखि नै गौरवमा स्‍थापित भएको महिमित सिंहासन हाम्रो शरणस्‍थान हो।"},{"number":13,"verse":"हे परमप्रभु, इस्राएलको आशा, तपाईंलाई त्‍याग्‍नेहरू सबै लाजमा पारिनेछन्। तपाईंदेखि तर्किजानेहरू सबै धूलोमा लेखिएका नाउँहरूजस्‍ता मात्रै हुनेछन्, किनभने तिनीहरूले परमप्रभु, जीवित पानीको मूललाई त्‍यागेका छन्।"},{"number":14,"verse":"हे परमप्रभु, मलाई निको पार्नुहोस्, र म निको हुनेछु, मलाई बचाउनुहोस् र म बाँच्‍नेछु, किनकि मेरो प्रशंसाको पात्र तपाईं नै हुनुहुन्‍छ।"},{"number":15,"verse":"तिनीहरू मलाई भनिरहन्‍छन्, “परमप्रभुको वचन कहाँ छ? त्‍यो अब पूरा गरिओस्!”"},{"number":16,"verse":"तपाईंको गोठालो हुनदेखि म भागेको छैनँ। तपाईं जान्‍नुहुन्‍छ कि निराशाको दिनको इच्‍छा मैले गरेको छैनँ। मेरो मुखबाट जे निस्‍कन्‍छ, त्‍यो तपाईंको सामुन्‍ने खुला छ।"},{"number":17,"verse":"तपाईं मेरो त्रासको कारण नबन्‍नुहोस्, मेरा विपत्तिको दिनमा तपाईं नै मेरो शरणस्‍थान हुनुहुन्‍छ।"},{"number":18,"verse":"मलाई सताउनेहरू नै लाजमा परून्, तर मलाई चाहिँ लाजमा पर्नदेखि जोगाउनुहोस्। तिनीहरू नै त्रासमा परून्, तर मलाई चाहिँ त्रासमा पर्नदेखि जोगाउनुहोस्। तिनीहरूमाथि सर्वनाशको दिन ल्‍याउनुहोस्, दोबर विनाशले तिनीहरूलाई सर्वनाश गर्नुहोस्।"},{"number":19,"verse":"( शबाथ-दिनको प्रतिपालन) परमप्रभुले मलाई यसो भन्‍नुभयो: “यहूदाका राजाहरू भित्र-बाहिर जाने मेरो प्रजाको मूल ढोका र यरूशलेमका अरू सबै मूल ढोकाहरूमा गएर उभी।"},{"number":20,"verse":"तिनीहरूलाई यसो भन्, “यी मूल ढोकाहरूबाट भित्र पस्‍ने हे यहूदाका राजा र यहूदाका सबै मानिस हो, र यरूशलेममा बस्‍ने हरेक हो, परमप्रभुको वचन सुन।"},{"number":21,"verse":"परमप्रभु यसो भन्‍नुहुन्‍छ: तिमीहरूको शबाथ-दिनमा कुनै भारी नबोक्‍न, अथवा यरूशलेमका मूल ढोकाहरूबाट त्‍यो भित्र नल्‍याउनलाई होशियार होओ। ( )"},{"number":22,"verse":"शबाथमा तिमीहरूका घरबाट भारी बोकेर बाहिर नलैजाओ, अथवा त्‍यो दिन कुनै किसिमको काम नगर, तर मैले तिमीहरूका पिता-पुर्खाहरूलाई आज्ञा दिएअनुसार शबाथ-दिनलाई पवित्र राख। ( ; )"},{"number":23,"verse":"तापनि तिनीहरूले सुनेनन् अथवा ध्‍यानै दिएनन्। तिनीहरू अटेरी भए र सुन्‍न चाहेनन्, अथवा अनुशासनमा बसेनन्।"},{"number":24,"verse":"परमप्रभु भन्‍नुहुन्‍छ, तर यदि तिमीहरूले मेरो कुरा सुन्‍यौ र शबाथमा सहरका मूल ढोकाहरूबाट कुनै पनि भारी भित्र ल्‍याएनौ र शबाथ पवित्र मानेर कुनै पनि काम गरेनौ भने,"},{"number":25,"verse":"दाऊदको सिंहासनमा विराजमान हुने राजाहरू, आफ्‍ना अधिकारीहरूसित यस सहरका मूल ढोकाहरूबाट रथ र घोड़ाहरूमा सवार भएर पस्‍नेछन्— तिनीहरू, यहूदाका मानिसहरू र यरूशलेममा बस्‍नेहरू आउनेछन्, र यस सहरमा सदासर्वदा मानिसहरू बसोबास गर्नेछन्।"},{"number":26,"verse":"यहूदाका नगरहरूबाट र यरूशलेमका चारैतिरका गाउँहरूबाट, बेन्‍यामीनको इलाकाबाट, तराईबाट, पहाड़ी देशबाट र नेगेवबाट होमबलि, बलिदानहरू, अन्‍नबलि र धूप र धन्‍यवादका बलिहरू लिएर मानिसहरू परमप्रभुको भवनमा आउनेछन्।"},{"number":27,"verse":"तर शबाथ पवित्र राख्‍नलाई र शबाथ-दिनमा भारी बोकेर यरूशलेमका मूल ढोकाहरूबाट भित्र पस्‍न छोड्नलाई मेरो कुरा मानेनौ भनेदेखि त म यरूशलेमका मूल ढोकाहरूमा ननिभ्‍ने आगो लगाइदिनेछु, र त्‍यसले त्‍यसका किल्‍लाहरू स्‍वाहा पार्नेछ’।”"}]}