{"bibleAbbr":"mrRV2015","bookName":"नीतिसूत्रे","bookEnglishName":"Proverbs","chapterNumber":7,"verses":[{"number":1,"verse":"( व्यभिचारिणीच्या कारवाया) माझ्या मुला, माझी वचने राखून ठेव, माझ्या आज्ञा आपल्याजवळ साठवून ठेव."},{"number":2,"verse":"माझ्या आज्ञा पाळ म्हणजे तू वाचशील; माझी शिस्त तू आपल्या डोळ्यातल्या बाहुलीप्रमाणे सांभाळ."},{"number":3,"verse":"ती आपल्या बोटांना बांध; ती आपल्या हृत्पटलावर लिहून ठेव."},{"number":4,"verse":"“तू माझी बहीण आहेस” असे ज्ञानाला म्हण; आणि सुज्ञतेला आपली जिवलग मैत्रीण म्हण;"},{"number":5,"verse":"त्यांच्या योगाने परस्त्रीपासून, गोड भाषण करणार्‍या परक्या स्त्रीपासून तुझे रक्षण होईल."},{"number":6,"verse":"मी आपल्या घराच्या खिडकीजवळील जाळीतून बाहेर पाहिले तो,"},{"number":7,"verse":"भोळ्या मंडळीत तरुण जनांमध्ये एक बुद्धिहीन तरुण पुरुष माझ्या दृष्टीस पडला."},{"number":8,"verse":"तो तिच्या घराच्या कोपर्‍याजवळून जाणार्‍या आळीतून फिरत होता; तो तिच्या घराकडच्या वाटेने"},{"number":9,"verse":"संध्याकाळी दिवस मावळता, रात्रीच्या काळोखात, निबिड अंधकारात गेला."},{"number":10,"verse":"तेव्हा वेश्येचा पोशाख केलेली कोणीएक कावेबाज स्त्री त्याला भेटली."},{"number":11,"verse":"ती वाचाळ व स्वच्छंदी असून तिचे पाय घरी टिकत नाहीत;"},{"number":12,"verse":"कधी रस्त्यावर, कधी चव्हाट्यावर, कधी प्रत्येक नाक्याजवळ ती टपत असते."},{"number":13,"verse":"तिने त्याला धरून त्याचे चुंबन घेतले; तिने निर्लज्ज मुखाने त्याला म्हटले,"},{"number":14,"verse":"“मला शांत्यर्पणे करायची होती; मी आपले नवस आज फेडून चुकले."},{"number":15,"verse":"ह्यासाठी तुला भेटायला व तुझे मुख पाहायला, मी बाहेर आले आहे आणि तू मला सापडला आहेस."},{"number":16,"verse":"मी आपला पलंग वेलबुट्टीदार गिरद्यांनी, मिसरी तागाच्या पट्टेदार वस्त्रांनी सजवला आहे."},{"number":17,"verse":"मी आपली गादी बोळ, अगरू व दालचिनी, ह्यांनी सुवासिक केली आहे."},{"number":18,"verse":"ये, चल, आपण सकाळपर्यंत प्रीतीने रमून तृप्त होऊ; आपण प्रेमानंदाने आराम पावू."},{"number":19,"verse":"कारण घरधनी घरी नाही, तो दूरच्या प्रवासाला गेला आहे;"},{"number":20,"verse":"त्याने पैशांची पिशवी बरोबर नेली आहे; तो पौर्णिमेस घरी येईल.”"},{"number":21,"verse":"तिने आपल्या पुष्कळ मोहक भाषणाने त्याला वश केले, आपल्या वाणीच्या माधुर्याने त्याला आकर्षून घेतले."},{"number":22,"verse":"तो तत्काळ तिच्यामागे चालला, जसा बैल कापला जाण्यास जातो, तसा बेडी घातलेला मूर्ख शिक्षा भोगण्यास जातो."},{"number":23,"verse":"जसा पक्षी, पाश आपला जीव घेण्यासाठी आहे हे न जाणून त्याकडे धाव घेतो, तसा तो जातो; पण अखेरीस तीर त्याचे काळीज भेदून जातो."},{"number":24,"verse":"तर माझ्या मुलांनो, माझे ऐका, माझ्या तोंडच्या वचनांकडे लक्ष द्या."},{"number":25,"verse":"तुझ्या मनाला तिच्या मार्गाकडे वळू देऊ नकोस, तिच्या वाटांनी जाऊन बहकू नकोस."},{"number":26,"verse":"कारण तिने बहुतांना घायाळ करून पाडले आहे; तिने वधलेल्या सर्वांची संख्या फार मोठी आहे."},{"number":27,"verse":"तिचे घर म्हटले म्हणजे अधोलोकाकडे, मृत्यूच्या खोल्यांकडे, खाली उतरण्याचा मार्ग होय."}]}