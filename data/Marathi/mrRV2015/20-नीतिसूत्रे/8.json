{"bibleAbbr":"mrRV2015","bookName":"नीतिसूत्रे","bookEnglishName":"Proverbs","chapterNumber":8,"verses":[{"number":1,"verse":"( ज्ञानाची थोरवी) ज्ञान घोषणा करीत नाही काय? सुज्ञपण आपल्या वाणीची गर्जना करीत नाही काय?"},{"number":2,"verse":"मार्गावरील उंचवट्यांच्या शिखरांवर, चवाठ्यांवर ते उभे असते;"},{"number":3,"verse":"ते वेशीनजीक, नगराच्या तोंडी प्रवेशद्वारी मोठ्याने ओरडून म्हणते,"},{"number":4,"verse":"“मानवहो, मी तुम्हांला हाका मारीत आहे; मनुष्यजातीसाठी माझी वाणी आहे."},{"number":5,"verse":"अहो भोळ्यांनो, तुम्ही चातुर्याची ओळख करून घ्या; मूर्खांनो, सुबुद्ध हृदयाचे व्हा."},{"number":6,"verse":"ऐका, कारण मी उत्कृष्ट गोष्टी सांगणार आहे. माझ्या वाणीतून सरळ गोष्टी निघणार आहेत."},{"number":7,"verse":"माझे तोंड सत्य बोलते; माझ्या वाणीला दुष्टपणाचा वीट आहे."},{"number":8,"verse":"माझ्या तोंडची सर्व वचने न्यायाची आहेत; त्यांत काही वाकडे व विपरीत नाही."},{"number":9,"verse":"ज्याला समज आहे त्याला ती सर्व उघड आहेत; ती ज्ञान प्राप्त झालेल्यांना सरळ आहेत"},{"number":10,"verse":"रुपे घेऊ नका तर माझे शिक्षण घ्या; उत्कृष्ट सोने न घेता ज्ञान घ्या."},{"number":11,"verse":"कारण मोत्यांपेक्षा ज्ञान उत्तम आहे; सर्व इष्ट वाटणार्‍या वस्तू त्याच्याशी तुल्य नाहीत;"},{"number":12,"verse":"मी जे ज्ञान त्या माझी वस्ती चातुर्याबरोबर आहे; आणि विद्या व विवेक ही मी प्राप्त करून घेतली आहेत."},{"number":13,"verse":"परमेश्वराचे भय धरणे म्हणजे दुष्कर्माचा द्वेष करणे होय; गर्व, अभिमान, कुमार्ग व उद्दामपणाची वाणी ह्यांचा मी द्वेष करते."},{"number":14,"verse":"मसलत व कार्यसिद्धी ही माझी आहेत; मी सुज्ञतामय आहे; मला सामर्थ्य आहे."},{"number":15,"verse":"माझ्या साहाय्याने राजे राज्य करतात. अधिपती न्याय ठरवतात."},{"number":16,"verse":"माझ्या साहाय्याने अधिपती, सरदार, व पृथ्वीवरील सर्व न्यायाधीश अधिकार चालवतात."},{"number":17,"verse":"माझ्यावर जे प्रीती करतात त्यांच्यावर मी प्रीती करते; जे मला परिश्रमाने शोधतात त्यांना मी सापडते."},{"number":18,"verse":"संपत्ती व मान, टिकणारे धन व न्यायत्व, ही माझ्या हाती आहेत."},{"number":19,"verse":"माझे फळ सोन्यापेक्षा, शुद्ध सोन्यापेक्षा उत्तम आहे; माझी प्राप्ती उत्कृष्ट रुप्यापेक्षा उत्तम आहे."},{"number":20,"verse":"मी नीतिमार्गाने, न्यायाच्या वाटांनी चालते;"},{"number":21,"verse":"माझ्यावर प्रीती करणार्‍यांना मी संपत्ती प्राप्त करून देते, त्यांची भांडारे भरते."},{"number":22,"verse":"परमेश्वराने सृष्टिक्रमाच्या आरंभी आपल्या प्राचीन कृत्यांतील पहिले कृत्य, असे मला निर्माण केले."},{"number":23,"verse":"अनादिकाली, प्रारंभापासून पृथ्वीच्या पूर्वी माझी स्थापना झाली."},{"number":24,"verse":"जलाशय नव्हते, पाण्याने भरलेले झरे नव्हते, तेव्हा मी जन्म पावले."},{"number":25,"verse":"पर्वत स्थापित झाले त्यापूर्वी, डोंगरांपूर्वी, मला निर्माण केले;"},{"number":26,"verse":"त्या वेळेपर्यंत त्याने पृथ्वी, शेते व पृथ्वीचा धूलिसंचय ही निर्माण केली नव्हती."},{"number":27,"verse":"त्याने आकाशे स्थापली तेव्हा मी होते; जेव्हा त्याने जलाशयाची चक्राकार मर्यादा ठरवली;"},{"number":28,"verse":"जेव्हा त्याने वरती अंतराळ दृढ केले, जेव्हा जलाशयाचे झरे जोराने वाहू लागले;"},{"number":29,"verse":"जलांनी त्याची आज्ञा उल्लंघू नये म्हणून जेव्हा त्याने समुद्राला मर्यादा घालून दिली; जेव्हा त्याने पृथ्वीचे पाये रेखले;"},{"number":30,"verse":"तेव्हा मी त्याच्याजवळ कुशल कारागीर होते; मी त्याला नित्य आनंददायी होते; त्याच्यासमोर मी सर्वदा हर्ष पावत असे;"},{"number":31,"verse":"त्याच्या पृथ्वीवर मी हर्ष करी; मनुष्यजातीच्या ठायी मी आनंद पावे."},{"number":32,"verse":"तर आता माझ्या मुलांनो, माझे ऐका; जे माझ्या मार्गांनी चालतात ते धन्य होत;"},{"number":33,"verse":"बोध ऐकून शहाणे व्हा, त्याचा अव्हेर करू नका."},{"number":34,"verse":"जो माझ्या दारांशी नित्य जागत राहून, माझ्या दारांच्या खांबांजवळ उभा राहून, माझे ऐकतो तो धन्य."},{"number":35,"verse":"कारण ज्याला मी प्राप्त होते त्याला जीवन प्राप्त होते आणि त्याला परमेश्वराची दया प्राप्त होते;"},{"number":36,"verse":"परंतु जो मला अंतरतो तो आपल्या जिवाची हानी करून घेतो; जे माझा द्वेष करतात त्या सर्वांना मरण प्रिय आहे.”"}]}