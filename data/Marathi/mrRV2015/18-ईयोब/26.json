{"bibleAbbr":"mrRV2015","bookName":"ईयोब","bookEnglishName":"Job","chapterNumber":26,"verses":[{"number":1,"verse":"( ईयोब देवाच्या सार्वभौमत्वाचे प्रतिपादन करतो) मग ईयोबाने प्रत्युत्तर केले,"},{"number":2,"verse":"“तू निर्बळास केवढेसे साहाय्य केले? शक्तिहीन बाहूला तू कितीसा आधार दिलास?"},{"number":3,"verse":"बुद्धिहीनास कशी काय मसलत दिली? तू कितीसे मोठे ज्ञान प्रकट केलेस?"},{"number":4,"verse":"तू कोणापुढे हे शब्द बोललास? कोणाचे मनोगत तुझ्या तोंडून निघाले?"},{"number":5,"verse":"मृतांचे आत्मे जलनिधीच्या व जलचरांच्या खाली थरथरा कापत आहेत."},{"number":6,"verse":"देवापुढे अधोलोक उघडा आहे; विनाशस्थान1 आच्छादित नाही."},{"number":7,"verse":"त्याने उत्तरेकडील नभोमंडळ शून्य अवकाशावर पसरले आहे; त्याने पृथ्वी निराधार टांगली आहे."},{"number":8,"verse":"तो पाणी मेघमंडळात कोंडून ठेवतो; मेघ त्याच्या भाराने भंग पावत नाहीत."},{"number":9,"verse":"तो आपल्या सिंहासनापुढे आपले मेघ पसरून ते झाकून टाकतो;"},{"number":10,"verse":"प्रकाश व अंधकार ह्यांमधील हद्दीशी त्याने जलनिधीची सीमा भिडवली आहे."},{"number":11,"verse":"त्याच्या धाकाने गगनस्तंभ थरथर कापतात व भयचकित होतात."},{"number":12,"verse":"तो आपल्या सामर्थ्याने समुद्र शमवतो;2 तो आपल्या बुद्धिबलाने राहाब छिन्नभिन्न करतो;"},{"number":13,"verse":"त्याच्या नि:श्वासाने आकाशाची शोभा प्रकट होते; त्याच्या हाताने धावता राक्षसी सर्प विंधला आहे;"},{"number":14,"verse":"पाहा, ह्या त्याच्या कार्यक्षेत्राच्या केवळ सीमा आहेत; त्याची केवळ चाहूल आपल्या कानी येते; पण त्याच्या प्रभावाच्या गर्जनेचा अंत कोणाला लागेल?”"}]}