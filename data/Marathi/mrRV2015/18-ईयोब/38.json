{"bibleAbbr":"mrRV2015","bookName":"ईयोब","bookEnglishName":"Job","chapterNumber":38,"verses":[{"number":1,"verse":"( देव ईयोबाला त्याचे अज्ञान पटवून देतो) तेव्हा परमेश्वराने वावटळीतून ईयोबाला उत्तर दिले; तो म्हणाला,"},{"number":2,"verse":"“अज्ञानाचे शब्द बोलून दिव्य संकेतावर अंधकार पाडणारा हा कोण?"},{"number":3,"verse":"आता मर्दाप्रमाणे आपली कंबर बांध; मी तुला हे विचारतो; मला सांग."},{"number":4,"verse":"मी पृथ्वीचा पाया घातला तेव्हा तू कोठे होतास? तुला समजण्याची अक्कल असेल तर सांग."},{"number":5,"verse":"तिचे मोजमाप कोणी ठरवले बरे? तिला मापनसूत्र कोणी लावले? हे तुला ठाऊक आहे काय?"},{"number":6,"verse":"तिच्या स्तंभाचा पाया कशावर घातला? तिची कोनशिला कोणी बसवली?"},{"number":7,"verse":"त्या समयी प्रभातनक्षत्रांनी मिळून गायन केले. व सर्व देवकुमारांनी जयजयकार केला."},{"number":8,"verse":"समुद्र उफाळून गर्भाशयातून पडावा असा बाहेर पडला, तेव्हा त्याला कवाडे लावून तो कोणी अडवला?"},{"number":9,"verse":"त्या समयी मी त्याला मेघवस्त्राचे पांघरूण घातले, दाट अभ्रांचे त्याला बाळंते केले;"},{"number":10,"verse":"मी त्याची मर्यादा फोडून काढली आणि त्याला अडसर व दरवाजे लावले;"},{"number":11,"verse":"आणि मी म्हणालो, ‘तू येथवरच ये; ह्यापलीकडे तू येता कामा नये; येथे तुझ्या उन्मत्त लहरी थांबल्या पाहिजेत.’"},{"number":12,"verse":"तू जन्मात कधी प्रातःसमयाचे नियमन केले आहेस काय? प्रभातेला आपले स्थान दाखवून दिले आहेस काय?"},{"number":13,"verse":"ह्यासाठी की त्याने पृथ्वीच्या दिगंतास धरून तिच्यावरील दुष्टांना झटकून टाकावे;"},{"number":14,"verse":"तेव्हा मुद्रेच्या ठशाने जसा मातीला आकार येतो, तसा प्रभातेने पृथ्वीचा आकार व्यक्त होतो; सर्व वस्तू जशा काय त्याच्या पेहरावाप्रमाणे ठळक दिसतात."},{"number":15,"verse":"दुष्टांकडून त्यांचा प्रकाश काढून घेतला जाईल; त्यांचा उगारलेला हात मोडतो."},{"number":16,"verse":"समुद्राच्या झर्‍यापर्यंत तुझा कधी रिघाव झाला आहे काय? सागराच्या खोल प्रदेशी तू कधी भ्रमण केले आहेस काय?"},{"number":17,"verse":"मृत्यूची द्वारे तुला प्रकट झाली आहेत काय? तू अधोलोकाची द्वारे पाहिली आहेत काय?"},{"number":18,"verse":"पृथ्वीच्या विस्ताराचे तुला आकलन झाले आहे काय? तुला हे सर्व ठाऊक असेल तर सांग."},{"number":19,"verse":"प्रकाश वसतो तिकडची वाट कोणती? अंधकाराचे स्थान कोठे आहे?"},{"number":20,"verse":"त्याला त्याच्या प्रदेशात सीमेपर्यंत नेऊन तुला पोचवता येईल काय? त्याच्या गृहाच्या वाटा तू ओळखतोस काय?"},{"number":21,"verse":"हे सर्व तुला ठाऊक असेलच; कारण त्या वेळी तू जन्मला असावास; तू बहुत दिवसांचा म्हणायचा."},{"number":22,"verse":"तू हिमाच्या भांडारात जाऊन शिरला आहेस काय? तू गारांची भांडारे पाहिली आहेत काय?"},{"number":23,"verse":"ती मी संकटसमयासाठी, लढाई व युद्ध ह्यांच्या प्रसंगासाठी राखून ठेवली आहेत."},{"number":24,"verse":"प्रकाशाची वाटणी कशी झाली आहे? पूर्वेचा वारा पृथ्वीवर कसा पसरतो?"},{"number":25,"verse":"पर्जन्याचा लोट खाली यावा म्हणून पाट कोण फोडतो? गर्जणार्‍या विद्युल्लतेला मार्ग कोणी करून दिला?"},{"number":26,"verse":"अशासाठी की निर्जन प्रदेशात, मनुष्यहीन अरण्यात पाऊस पडावा,"},{"number":27,"verse":"उजाड व वैराण प्रदेश तृप्त करावा, कोवळी हिरवळ उगवेशी करावी."},{"number":28,"verse":"पर्जन्याला कोणी पिता आहे काय? दहिवरबिंदूंना कोण जन्म देतो?"},{"number":29,"verse":"हिम कोणाच्या गर्भाशयातून निघते? आकाशातील हिमकणांना कोण जन्म देतो?"},{"number":30,"verse":"जल थिजून पाषाणाप्रमाणे घट्ट होते; जलाशयाचा पृष्ठभाग गोठून जातो."},{"number":31,"verse":"कृत्तिकांचा गुच्छ तुला गुंफता येईल काय? मृगशीर्षाचे बंध तुला सोडता येतील काय?"},{"number":32,"verse":"राशिचक्र योग्य समयी तुला उदयास आणता येईल काय? सप्तऋषींना त्यांच्या समूहासह तुला मार्ग दाखवता येईल काय?"},{"number":33,"verse":"आकाशमंडळाचे नियम तुला माहीत आहेत काय? पृथ्वीवर त्याची सत्ता तुला नेमून देता येईल काय?"},{"number":34,"verse":"तुझ्यावर विपुल जलवर्षाव व्हावा म्हणून मेघांना तुला पुकारून सांगता येईल काय?"},{"number":35,"verse":"विद्युल्लता तुझ्या आज्ञेत आहेत काय? आणि त्या येऊन, ‘काय आज्ञा,’ असे तुला म्हणतात काय?"},{"number":36,"verse":"घनमेघांत अक्कल कोणी घातली? अभ्रांना समज कोणी दिली?"},{"number":37,"verse":"कोणाला आपल्या बुद्धिसामर्थ्याने मेघांची हजेरी घेता येते? आकाशाचे बुधले कोण ओततो?"},{"number":38,"verse":"तेव्हा धूळ भिजून गोळा बनतो. व ढेकळे विरघळून एकमेकांना चिकटून जातात."},{"number":39,"verse":"तुला सिंहिणीची शिकार करता येते काय? तरुण सिंहाची क्षुधा तुला तृप्त करता येते काय?"},{"number":40,"verse":"ते गुहांत दबा धरून बसतात, जाळीत दडून टपून बसतात."},{"number":41,"verse":"कावळ्याची पिले देवाला हाका मारतात; ती अन्नान्न करीत चोहोकडे भटकतात."}]}