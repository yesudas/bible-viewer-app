{"bibleAbbr":"mrRV2015","bookName":"ईयोब","bookEnglishName":"Job","chapterNumber":9,"verses":[{"number":1,"verse":"( देवापुढे ईयोब निरुत्तर होतो) तेव्हा ईयोब म्हणाला,"},{"number":2,"verse":"“खरोखर हे असेच आहे हे मला ठाऊक आहे; पण मानव देवापुढे कसा नीतिमान ठरेल?"},{"number":3,"verse":"तो देवाशी वाद करू लागला तर हजार गोष्टींतल्या एकीचेही उत्तर त्याला देता येणार नाही."},{"number":4,"verse":"तो मनाने सुज्ञ व सामर्थ्याने प्रबल आहे; त्याच्याशी विरोध करून कोण टिकला आहे?"},{"number":5,"verse":"तो पर्वतांना नकळत अचानक हटवतो, तो आपल्या क्रोधाने त्यांना उलथून टाकतो."},{"number":6,"verse":"तो पृथ्वीस कापवून तिला स्थानभ्रष्ट करतो, तिचे आधारस्तंभ थरारतात."},{"number":7,"verse":"त्याची आज्ञा झाली असता सूर्य उगवत नाही; तो तार्‍यांना मोहोरबंद करतो,"},{"number":8,"verse":"तोच आकाशमंडळ विस्तारतो, तो समुद्राच्या पर्वतप्राय लहरींवरून चालतो."},{"number":9,"verse":"त्यानेच सप्तऋषी, मृगशीर्ष, कृत्तिका व दक्षिणेकडील नक्षत्रमंडळे उत्पन्न केली."},{"number":10,"verse":"तो अतर्क्य महत्कृत्ये, अगणित अद्भुत कृत्ये करतो."},{"number":11,"verse":"पाहा, तो माझ्याजवळून जातो तरी मला दिसत नाही; तो निघून जातो तरी माझ्या दृष्टीस पडत नाही."},{"number":12,"verse":"तो हिसकावून घेऊ लागला तर त्याचा हात कोण धरील? ‘तू हे काय करतोस,’ असे त्याला कोण म्हणणार?"},{"number":13,"verse":"देव आपला क्रोध आवरत नाही; राहाबाचे1 सहकारी त्याच्यापुढे दबून जातात."},{"number":14,"verse":"तर मी त्याला उत्तर द्यावे; आणि शब्दांची योग्य निवड करून त्याच्याशी वाद करावा, असा मी कोण आहे?"},{"number":15,"verse":"मी निर्दोष असलो तरी त्याला मी उत्तर देणार नाही. त्या माझ्या प्रतिवाद्याची मी विनवणी करतो."},{"number":16,"verse":"मी धावा केला असता तर त्याने उत्तर दिले असते; तरी त्याने माझे ऐकलेच अशी माझी खातरी झाली नसती."},{"number":17,"verse":"कारण तो वादळाने माझा चुराडा करतो, विनाकारण मला घायावर घाय करतो."},{"number":18,"verse":"तो मला श्वासही घेऊ देत नाही, तो मला क्लेशाने व्यापून टाकतो."},{"number":19,"verse":"बलवान कोण? असा प्रश्‍न निघाल्यास तो म्हणतो, मी आहे. न्यायाचा प्रश्‍न निघाल्यास तो म्हणतो, मला न्यायसभेपुढे कोण आणील?"},{"number":20,"verse":"मी निरपराध असलो तरी माझे तोंड मला अपराधीच ठरवील; मी निर्दोष असलो तरी तो मला दोषीच ठरवील."},{"number":21,"verse":"मी निर्दोष आहे तरी माझे मला काही कळत नाही; माझा जीव मला नकोसा झाला आहे."},{"number":22,"verse":"हे कसेही असो, एकूण एकच; म्हणून मी म्हणतो, देव निर्दोष्याचा तसाच दुष्टाचाही नाश करतो."},{"number":23,"verse":"अकस्मात अरिष्ट येऊन संहार होत असता ते निर्दोष्याच्या संकटाला हसते."},{"number":24,"verse":"पृथ्वी दुष्टाच्या हाती दिली आहे, देव तिच्या शास्त्यांची मुखे झाकतो; ही त्याची करणी नव्हे तर दुसर्‍या कोणाची?"},{"number":25,"verse":"माझे दिवस जासुदाहून त्वरित जात आहेत; ते पळत आहेत, त्यांत काही कल्याण दिसत नाही."},{"number":26,"verse":"ते वेगवान तारवांसारखे,2 आपल्या भक्ष्यावर झडप घालणार्‍या गरुडासारखे निघून जात आहेत."},{"number":27,"verse":"विलाप करण्याचे मी विसरावे, मुखाची खिन्नता सोडून उल्लसित दिसावे, असे मी मनात आणले;"},{"number":28,"verse":"तरी माझ्या ह्या सर्व दु:खांनी मी घाबरून जातो. तू मला निर्दोषी ठरवणार नाहीस हे मला ठाऊक आहे."},{"number":29,"verse":"मी दोषी ठरणारच; तर मग मी हा व्यर्थ खटाटोप का करू?"},{"number":30,"verse":"माझे अंग बर्फाने धुतले, माझे हात खाराने स्वच्छ केले,"},{"number":31,"verse":"तरी तू मला खाड्यात टाकशील, माझी वस्त्रेदेखील माझा धिक्कार करतील."},{"number":32,"verse":"मी त्याच्याशी वाद करावा, आम्ही एकमेकांत लढा माजवावा, असा तो माझ्यासारखा मानव नाही."},{"number":33,"verse":"आम्हा दोघांवर हात ठेवील, असा कोणी मध्यस्थ आम्हा उभयतांमध्ये नाही."},{"number":34,"verse":"तो माझ्यावरला सोटा दूर करो. त्याचा धाक मला घाबरे न करो."},{"number":35,"verse":"म्हणजे मी त्याच्याशी बोलेन, त्याला भिणार नाही, कारण मी आपणास तसा समजत नाही.”"}]}