{"bibleAbbr":"mrRV2015","bookName":"ईयोब","bookEnglishName":"Job","chapterNumber":41,"verses":[{"number":1,"verse":"“लिव्याथानास1 गळ घालून तुला ओढता येईल काय? दोरीने त्याची जीभ तुला दाबून धरता येईल काय?"},{"number":2,"verse":"त्याच्या नाकात लव्हाळ्याची वेसण तुला घालता येईल काय? त्याच्या जबड्यात गळ रोवता येईल काय?"},{"number":3,"verse":"तो तुझे आर्जव करीत राहील काय? तो तुला लाडीगोडी लावील काय?"},{"number":4,"verse":"मी तुझा सतत दास होऊन राहीन, अशी आणभाक तो तुझ्याशी करील काय?"},{"number":5,"verse":"लहान पक्ष्याशी खेळतात तसा तू त्याच्याशी खेळशील काय? त्याला बांधून तुझ्या कुमारीस तो खेळायला देशील काय?"},{"number":6,"verse":"धीवरांचे संघ त्याचा व्यापार करतील काय? त्याला विभागून ते व्यापार्‍यांना2 देतील काय?"},{"number":7,"verse":"त्याच्या कातडीत तू शूळ रोवशील काय? मासे मारण्याच्या बरच्या त्याच्या डोक्यात खुपसशील काय?"},{"number":8,"verse":"तू त्याला हात लावून तर पाहा, ह्या झटापटीची आठवण तुला पक्की राहील; आणि पुन्हा तू तसे करणार नाहीस."},{"number":9,"verse":"पाहा, त्याला धरू पाहणार्‍याची आशा निष्फळ होते; त्याला पाहूनच एखादा गांगरून जाणार नाही काय?"},{"number":10,"verse":"त्याला चिडवण्याचे धाडस कोणी करणार नाही; तर मग माझ्यासमोर टिकेल असा कोण आहे?"},{"number":11,"verse":"मला कोणी प्रथम काही दिले आहे काय की मी त्याची फेड करू? अखिल नभोमंडळाखाली जे काही आहे ते माझे आहे."},{"number":12,"verse":"त्याचे अवयव, त्याचे महाबल, त्याचा सुंदर बांधा ह्यांविषयी बोलायचा मी राहणार नाही."},{"number":13,"verse":"त्याचे वरले आवरण कोणाला काढून घेता येईल? त्याच्या दाढांत कोणाला शिरकाव करता येईल?"},{"number":14,"verse":"त्याच्या तोंडाची कवाडे कोणाला उघडता येतील? त्याचे दात चोहोकडून विक्राळ आहेत;"},{"number":15,"verse":"त्याच्या खवल्याच्या रांगांचा त्याला अभिमान वाटतो; ती जशी काय परस्परांना जखडून टाकली आहेत."},{"number":16,"verse":"ती एकमेकांशी जडलेली आहेत; त्यांच्यामधून हवेचा प्रवेश होत नाही."},{"number":17,"verse":"ती एकमेकांशी जुळलेली व चिकटलेली आहेत; ती सुटी करता येत नाहीत."},{"number":18,"verse":"तो शिंकला म्हणजे प्रकाश चमकतो; त्याचे डोळे प्रभातनेत्रांसारखे आहेत."},{"number":19,"verse":"त्याच्या तोंडातून ज्वाळा निघतात, अग्नीच्या ठिणग्या उडतात."},{"number":20,"verse":"लव्हाळ्याच्या जाळावर उकळत ठेवलेल्या भांड्यांतून निघतो, तसा त्याच्या नाकपुड्यांतून धूर निघतो."},{"number":21,"verse":"त्याच्या श्वासाने कोळसे पेट घेतात; त्याच्या तोंडातून अग्निज्वाला निघते."},{"number":22,"verse":"त्याच्या मानेत बळ असते; त्याच्यापुढे दहशत थयथय नाचत असते."},{"number":23,"verse":"त्याचे मांसल भाग दाट असतात; ते त्याच्या अंगात घट्ट बसलेले असतात, हलत नाहीत."},{"number":24,"verse":"त्याचा ऊर पाषाणासारखा कठीण आहे; जात्याच्या खालच्या तळीसारखा तो कणखर आहे."},{"number":25,"verse":"त्याने डोके वर केले की वीरही घाबरतात; भीतीने त्यांची गाळण उडते."},{"number":26,"verse":"कोणी त्याच्यावर तलवार चालवली तर ती त्याला लागत नाही; भाला, बरची, तीर ही काहीच त्याला लागत नाहीत."},{"number":27,"verse":"तो लोखंडाला कस्पटासमान, पितळेला कुजलेल्या लाकडासमान लेखतो."},{"number":28,"verse":"बाण त्याला पळवत नाही; गोफणगुंडे त्याला भुसासारखे लागतात."},{"number":29,"verse":"गदा तो कस्पटासमान लेखतो; परजणार्‍या भाल्याला तो हसतो."},{"number":30,"verse":"त्याच्या अंगाचे खालचे भाग तीक्ष्ण धारेच्या खापर्‍यांसारखे आहेत; तो चिखलांवर जसा काय कुळव फिरवतो."},{"number":31,"verse":"तो सागर रांजणासारखा घुसळतो; तो समुद्र मलमाच्या भांड्यासारखा करून सोडतो,"},{"number":32,"verse":"तो आपल्यामागून पाण्याचा माग प्रकाशयुक्त करतो; तेव्हा सागर शुभ्र केशधार्‍यासारखा भासमान होतो."},{"number":33,"verse":"जन्मतःच भीतिविरहित असा भूतलावर त्याच्यासारखा कोणी नाही."},{"number":34,"verse":"तो उंच असलेल्या सर्वांकडे नजर लावण्यास भीत नाही; तो सर्व उन्मत्त पशूंचा राजा आहे.”"}]}