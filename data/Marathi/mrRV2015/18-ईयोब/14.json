{"bibleAbbr":"mrRV2015","bookName":"ईयोब","bookEnglishName":"Job","chapterNumber":14,"verses":[{"number":1,"verse":"( आयुष्याच्या क्षणभंगुरतेविषयी ईयोबाचे विचार) “स्त्रीपासून जन्मलेला मानवप्राणी अल्पायु व क्लेशभरित असतो."},{"number":2,"verse":"तो फुलासारखा फुलतो व खुडला जातो; तो छायेप्रमाणे सत्वर निघून जातो, राहत नाही."},{"number":3,"verse":"अशावर तू डोळा ठेवतोस काय? अशा मला तू आपल्या न्यायासनासमोर नेतोस काय?"},{"number":4,"verse":"अमंगळातून काही मंगळ निघते काय? अगदी नाही."},{"number":5,"verse":"मानवाच्या आयुष्याची मर्यादा ठरलेली आहे; त्याच्या महिन्यांची संख्या तुझ्या स्वाधीन आहे; तू त्याच्या आयुष्याची मर्यादा नेमली आहेस, ती त्याला ओलांडता येत नाही;"},{"number":6,"verse":"म्हणून त्याच्यावरची आपली दृष्टी काढ व त्याला चैन पडू दे; मजूर रोज भरतो तसे त्याला आपले दिवस भरू दे."},{"number":7,"verse":"वृक्षांची काहीतरी आशा असते; तो तोडला तरी पुन्हा फुटतो; त्याला धुमारा फुटायचा राहत नाही."},{"number":8,"verse":"जमिनीत त्याचे मूळ जून झाले असले, त्याचे खोड मातीत सुकून गेले असले;"},{"number":9,"verse":"तरी पाण्याच्या वासाने ते पुन्हा फुटते, नव्या रोपाप्रमाणे त्याला फांद्या येतात;"},{"number":10,"verse":"पण मनुष्य मेला म्हणजे तो तसाच पडून राहतो; मनुष्याने प्राण सोडला म्हणजे तो कोठे असतो?"},{"number":11,"verse":"समुद्राचे पाणी आटून जाते, नदी आटून कोरडी होते;"},{"number":12,"verse":"तसा मनुष्य पडला म्हणजे तो पुन्हा उठत नाही; आकाशाचा विलय होईतोवर तो जागृत होणार नाही; आणि त्याला झोपेतून कोणी जागे करणार नाही."},{"number":13,"verse":"तू मला अधोलोकात लपवशील, तुझा क्रोध शमेपर्यंत मला दृष्टिआड ठेवशील, माझी मदत नियमित करून मग माझी आठवण करशील तर किती बरे होईल!"},{"number":14,"verse":"मनुष्य मृत झाल्यावर पुन्हा जिवंत होईल काय? माझी सुटका होईपर्यंत कष्टमय सेवेचे सगळे दिवस मी वाट पाहत राहीन."},{"number":15,"verse":"तू मला हाक मारशील व मी तुला उत्तर देईन; मी जो तुझ्या हातची कृती त्या माझ्याविषयी तुला उत्कंठा लागेल;"},{"number":16,"verse":"पण सध्या तू माझे एकेक पाऊल मोजत आहेस; माझ्या पापावर तू सक्त नजर ठेवत आहेस ना?"},{"number":17,"verse":"माझे पातक थैलीत घालून मोहरबंद केले आहेस; माझा अधर्म तू वज्रलेप करून ठेवतोस."},{"number":18,"verse":"पर्वत कोसळून कोसळून लय पावतो; खडक आपल्या जागचा ढळतो;"},{"number":19,"verse":"पाण्याने पाषाण झिजतो; त्याच्या पुराने पृथ्वीवरील माती वाहून जाते; त्याप्रमाणे तू मनुष्याची आशाही नष्ट करतोस."},{"number":20,"verse":"तू त्याला कायमचा जेरीस आणतोस, आणि तो गत होतो; तू त्याची चर्या बदलून त्याला घालवून देतोस."},{"number":21,"verse":"त्याच्या पुत्रांची उन्नती होते ती त्याला कळत नाही; त्यांची अवनती होते ती त्याला दिसत नाही."},{"number":22,"verse":"त्याच्या देहाला दु:ख होते, त्याचे अंतर्याम शोकाकुल होते.”"}]}