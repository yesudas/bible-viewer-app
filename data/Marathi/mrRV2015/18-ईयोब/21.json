{"bibleAbbr":"mrRV2015","bookName":"ईयोब","bookEnglishName":"Job","chapterNumber":21,"verses":[{"number":1,"verse":"( दुष्टांची भरभराट होते असे ईयोब निक्षून सांगतो) मग ईयोबाने प्रत्युत्तर केले,"},{"number":2,"verse":"“ऐका, अहो, माझे भाषण लक्षपूर्वक ऐका; एवढ्यानेच माझे तुमच्याकडून सांत्वन होईल."},{"number":3,"verse":"मला बोलू द्या म्हणजे मी बोलतो; माझे बोलणे संपल्यावर खुशाल माझा उपहास करा."},{"number":4,"verse":"माझे गार्‍हाणे मनुष्यासंबंधाने आहे काय? मी अधीर का नसावे?"},{"number":5,"verse":"माझ्याकडे चित्त देऊन विस्मित व्हा. आपल्या तोंडाला हात लावा."},{"number":6,"verse":"मला आठवण झाली की मी घाबरा होतो; माझ्या देहाला कंप सुटतो."},{"number":7,"verse":"दुष्ट का जिवंत राहतात? ते वयोवृद्ध का होतात? ते समृद्ध का होतात?"},{"number":8,"verse":"त्यांच्यासमक्ष त्यांच्याबरोबर, त्यांच्या डोळ्यांसमोर, त्यांची मुलेबाळे नांदतात."},{"number":9,"verse":"त्यांची घरे शांतीत निर्भय असतात, देवाचा दंड त्यांच्यावर पडत नाही."},{"number":10,"verse":"त्यांचा बैल प्रजनन करतो; तो निष्फळ होत नाही; त्यांची गाय विते, गाभटत नाही."},{"number":11,"verse":"ते आपल्या मुलांचा थवा बाहेर सोडतात, त्यांची मुले नाचतात व बागडतात;"},{"number":12,"verse":"ते डफ व वीणा ह्यांवर गातात; ते पाव्याचा नाद ऐकून उल्हास पावतात."},{"number":13,"verse":"ते आपले दिवस सुखासमाधानात घालवतात, व सहज क्षणात अधोलोकी जातात."},{"number":14,"verse":"हेच लोक देवाला म्हणत असत की, ‘आमच्यापासून दूर हो; तुझ्या मार्गाची ओळख आम्हांला नको;"},{"number":15,"verse":"सर्वसमर्थ कोण आहे की आम्ही त्याची सेवा करावी? त्याची विनवणी करून आम्हांला लाभ तो काय?’"},{"number":16,"verse":"पाहा, त्यांची समृद्धी त्यांच्या हाती नाही; दुष्ट लोकांचे विचार माझ्यापासून दूर असोत."},{"number":17,"verse":"दुष्टांचा दीप मालवला व त्यांच्यावर विपत्ती आली; देवाने त्यांच्यावर कोप करून त्यांना दुःखाचे वाटेकरी केले; असे कितीदा होते?"},{"number":18,"verse":"वार्‍याने जसे धसकट उडते, तुफानाने जसे भूस उडते, तसे ते नष्ट झाले, असे कितीदा घडते?"},{"number":19,"verse":"तुम्ही म्हणाल की, ‘देव दुर्जनाच्या पापाचे प्रतिफळ त्याच्या मुलांसाठी राखून ठेवतो,’ तर त्याने त्यालाच त्याचे प्रतिफळ द्यावे म्हणजे त्याला त्याचा अनुभव घडेल."},{"number":20,"verse":"तो आपल्याच डोळ्यांनी आपला नाश पाहो; तो सर्वसमर्थाच्या संतप्त कोपाचे प्राशन करो."},{"number":21,"verse":"कारण त्याच्या आयुष्याची1 मुदत खुंटली तर त्याच्यामागे त्याला आपल्या घराण्याची काय पर्वा राहील?"},{"number":22,"verse":"स्वर्गातल्यांचाही न्याय करणार्‍या देवाला कोणी ज्ञान शिकवील काय?"},{"number":23,"verse":"कोणी शक्तीच्या भरात, सुखासमाधानात असता मरतो."},{"number":24,"verse":"त्याच्या चरव्या दुधाने भरलेल्या असतात. त्याच्या हाडांतील मज्जा रसरशीत असते."},{"number":25,"verse":"कोणी सौख्याचा अनुभव न घेता जिवाच्या कष्टदशेत मरतो."},{"number":26,"verse":"ते दोघेही बरोबर मातीस मिळतात. कीटक त्यांना व्यापतात."},{"number":27,"verse":"पाहा, तुमचे मनोदय, माझ्या अहिताच्या तुमच्या योजना मला ठाऊक आहेत."},{"number":28,"verse":"तुम्ही म्हणता, ‘सरदाराचा वाडा कोठे राहिला आहे? दुष्ट राहत असत तो डेरा कोठे टिकला आहे?’"},{"number":29,"verse":"तुम्ही देशाटन केलेल्यांना विचारले नाही काय? त्यांचे दाखले तुम्हांला पटले नाहीत काय?"},{"number":30,"verse":"असे की अरिष्टाच्या दिवसासाठी दुर्जन राखले जातात; क्रोधाच्या दिवशी असे लोक निभावतात."},{"number":31,"verse":"त्याच्या वर्तनाविषयी त्याच्या तोंडावर कोण बोलेल? त्याच्या कृतकर्माचे प्रतिफळ त्याला कोण देईल?"},{"number":32,"verse":"त्याला कबरेत पोचवतील; त्याच्या थडग्याची रखवाली करतील;"},{"number":33,"verse":"दरीतली ढेकळे त्याला गोड लागतील; जसे पूर्वीचे असंख्य लोक गेले तसे सर्व लोक त्याच्या मागून जातील."},{"number":34,"verse":"तुमच्या उत्तरात दगा भरलेला आहे, तर तुम्ही माझे व्यर्थ सांत्वन का करता?”"}]}