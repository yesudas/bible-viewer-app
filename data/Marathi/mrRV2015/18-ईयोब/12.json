{"bibleAbbr":"mrRV2015","bookName":"ईयोब","bookEnglishName":"Job","chapterNumber":12,"verses":[{"number":1,"verse":"( देवाचे सामर्थ्य व ज्ञान ह्यांचा ईयोब पुरस्कार करतो) मग ईयोबाने प्रत्युत्तर केले,"},{"number":2,"verse":"“खरेच, तुम्हीच काय ते मानवप्राणी; तुम्ही मेला की ज्ञान नष्ट झालेच."},{"number":3,"verse":"मलाही तुमच्यासारखी बुद्धी आहे; मी काही तुमच्याहून कमी नाही; अहो, असल्या गोष्टी कोणाला ठाऊक नाहीत?"},{"number":4,"verse":"मी देवाचा धावा करी व तो माझे ऐके, त्यामुळे मला माझ्या शेजार्‍यापाजार्‍यांनी हसावे ना! नीतिमान व सात्त्विक मनुष्याला हसावे ना!"},{"number":5,"verse":"सुखी मनुष्याच्या मते विपत्ती तिरस्कारास पात्र आहे; ज्यांचे पाय लटपटतात त्यांचा तिरस्कार तत्काळ होतो."},{"number":6,"verse":"लुटारूंचे डेरे समृद्ध असतात, जे देवाला चेतवतात ते निर्भय राहतात, ते आपल्या हातालाच आपला देव समजतात.1"},{"number":7,"verse":"तू पशूंना विचार, ते तुला शिकवतील; आकाशातील पक्ष्यांना विचार, ते तुला समजावून देतील;"},{"number":8,"verse":"अथवा पृथ्वीशी बोल, ती तुला शिकवील; समुद्रातील मत्स्य तुला सांगतील."},{"number":9,"verse":"परमेश्वराच्या हाताने हे घडले आहे असे ह्या सर्वांवरून कोणाला समजायचे नाही?"},{"number":10,"verse":"त्याच्याच हाती सर्व प्राण्यांचा जीव, सर्व मानवजातीचा प्राण आहे."},{"number":11,"verse":"जीभ अन्नाची रुची घेते, तसा कान शब्दांची पारख करीत नाही काय?"},{"number":12,"verse":"वृद्धाच्या ठायी ज्ञान असते; दीर्घायू मनुष्याच्या ठायी समज असते."},{"number":13,"verse":"त्याच्या2 ठायी ज्ञान व बल आहेत; युक्ती व समज ही त्याचीच आहेत."},{"number":14,"verse":"पाहा, तो जे मोडतो ते पुन्हा उभारता येत नाही; त्याने एखाद्याला बंधनात ठेवले तर त्याला कोणाच्याने खुले करवत नाही."},{"number":15,"verse":"पाहा, तो जलवृष्टी आवरतो आणि सर्व पाणी आटून जाते; ती तो सोडतो आणि तिच्यामुळे पृथ्वी उद्ध्वस्त होते."},{"number":16,"verse":"सामर्थ्य व चातुर्य ही त्याला आहेत; भ्रांत होणारा व भ्रांत करणारा हे त्याच्या सत्तेत आहेत."},{"number":17,"verse":"तो राजमंत्र्यांना अनवाणी घेऊन जातो; तो न्यायाधीशांना मूढ ठरवतो."},{"number":18,"verse":"तो राजांची सत्ता मोडतो, त्यांच्या कंबरेस बंधन लावतो."},{"number":19,"verse":"तो याजकाला अनवाणी घेऊन जातो, स्थिरपदी असलेल्यांना तो उलथून टाकतो."},{"number":20,"verse":"तो भरवशाच्या मनुष्याची तोंडे बंद करतो, वृद्धांचा विवेक हरण करतो."},{"number":21,"verse":"तो सरदारांवर उपहासाचा वर्षाव करतो, प्रबलांचा कमरबंद सैल करतो."},{"number":22,"verse":"तो गूढ गोष्टी अंधकारातून काढून प्रकट करतो; तो मृत्युच्छायेला प्रकाश दाखवतो."},{"number":23,"verse":"तो राष्ट्रांची समृद्धी करून मग त्यांचा विध्वंस करतो; तो राष्ट्रांचा विस्तार करून मग त्यांचा संकोच करतो."},{"number":24,"verse":"तो पृथ्वीवरील लोकनायकांची बुद्धी हरण करतो, त्यांना मार्गरहित वैराण प्रदेशात भटकायला लावतो."},{"number":25,"verse":"त्यांचा प्रकाश नाहीसा होऊन ते अंधकारात चाचपडत असतात. तो त्यांना मद्यप्यांसारखे झोकांडे खायला लावतो.”"}]}