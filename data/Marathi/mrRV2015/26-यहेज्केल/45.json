{"bibleAbbr":"mrRV2015","bookName":"यहेज्केल","bookEnglishName":"Ezekiel","chapterNumber":45,"verses":[{"number":1,"verse":"( जमिनीची विभागणी व खरी वजने व मापे) तुम्ही चिठ्ठ्या टाकून वतनासाठी देशाची वाटणी कराल तेव्हा परमेश्वराप्रीत्यर्थ समर्पित अंश अर्पावा; जमिनीचा एक वाटा पवित्र म्हणून वेगळा काढून ठेवावा; त्याची लांबी पंचवीस हजार हात1 व रुंदी वीस हजार हात1 असावी; हे सारे क्षेत्र चोहोंकडून पवित्र ठेवावे."},{"number":2,"verse":"ह्यापैकी पाचशे हात लांब व पाचशे हात रुंद एवढी समचौरस जागा पवित्रस्थानासाठी ठेवून तिच्याभोवती पन्नात हात खुली जागा राखून ठेवावी, ती सभोवती समचौरस असावी."},{"number":3,"verse":"त्या मापलेल्या जमिनीतून तू पंचवीस हजार हात लांब व दहा हजार हात रुंद क्षेत्र मापून काढ; ह्या क्षेत्रात पवित्रस्थान होणार; ते परमपवित्र होय."},{"number":4,"verse":"हे क्षेत्र पवित्र राहावे; सेवा करण्यास परमेश्वरासमीप जाणार्‍या पवित्रस्थानाच्या सेवकांसाठी म्हणजे याजकांसाठी ते असावे; त्यात त्यांच्या घरांसाठी जागा व पवित्रस्थानासाठी पवित्र जागा असावी."},{"number":5,"verse":"पंचवीस हजार हात लांब व दहा हजार हात1 रुंद एवढी जागा मंदिराची सेवाचाकरी करणार्‍या लेव्यांची व्हावी; वसतिस्थानासाठी हे त्यांचे वतन होय."},{"number":6,"verse":"समर्पित अंश म्हणून जी जागा निराळी ठेवायची तिला लागून पाच हजार हात रुंद व पंचवीस हजार हात लांब एवढी जमीन नगरासाठी वतन म्हणून द्यावी; ही सगळ्या इस्राएल घराण्याची व्हावी."},{"number":7,"verse":"समर्पित अंश म्हणून ठेवलेला भाग व नगरास दिलेला भाग ह्यांना लागून दोहों बाजूंकडील म्हणजे पश्‍चिमेकडील व पूर्वेकडील जागा अधिपतीस द्यावी; पश्‍चिम सीमेपासून पूर्व सीमेपर्यंत तिची लांबी इस्राएली वंशांना वाटून दिलेल्या भागाच्या लांबीइतकी असावी."},{"number":8,"verse":"ही जमीन इस्राएलात अधिपतींचे वतन व्हावी, म्हणजे ह्यापुढे माझ्या अधिपतींनी माझ्या लोकांवर जुलूम करू नये; तर इस्राएल घराण्यातील निरनिराळ्या वंशाना दिलेली जमीन ज्याची त्याच्याकडे राहू द्यावी."},{"number":9,"verse":"प्रभू परमेश्वर म्हणतो, इस्राएलाच्या अधिपतींनो, झाले ते पुरे; आता तुम्ही बलात्कार व जुलूम ह्यांपासून दूर राहा, न्याय व नीती ह्यांचे पालन करा, आणि माझ्या लोकांना त्यांच्या वतनांतून घालवून देण्याचे सोडा, असे प्रभू परमेश्वर म्हणतो."},{"number":10,"verse":"खरी तागडी, खरी एफा2 व खरी बथ3 वापरा."},{"number":11,"verse":"एफा व बथ ह्या दोन्ही एकाच परिमाणाच्या असाव्यात; बथ होमराचा1 दहावा भाग; तशीच एफाही होमराचा दहावा भाग; ह्या होमराच्या प्रमाणाने असाव्यात."},{"number":12,"verse":"शेकेल2 वीस गेरांचा2 असावा आणि माने2 वीस शेकेलांचा, पंचवीस शेकेलांचा किंवा पंधरा शेकेलांचा असावा."},{"number":13,"verse":"( अर्पणे व सण) समर्पित अंश म्हणून अर्पायची तुमची अर्पणे येणेप्रमाणे असावीत : गव्हाच्या एका होमरामागे एक षष्ठांश एफा गहू आणि जवाच्या एका होमरामागे एक षष्ठांश जव द्यावे;"},{"number":14,"verse":"तेलाचा नियमित अंश द्यायचा तो दहा बथांचा कोर1 म्हणजे एक होमर ह्यामागे एक दशांश बथ असावा; दहा बथांचा एक होमर होतो."},{"number":15,"verse":"इस्राएल देशातील पाणथळाच्या कुरणांतील कळपांतून दोनशे मेंढरांमागे एक कोकरू द्यावे; लोकांप्रीत्यर्थ प्रायश्‍चित्त करावे म्हणून अन्नार्पण, होमार्पण व शांत्यर्पणे ही द्यावीत, असे प्रभू परमेश्वर म्हणतो."},{"number":16,"verse":"इस्राएलाच्या अधिपतीला देशाच्या सर्व लोकांनी ही समर्पित अंशाची अर्पणे पुरवली पाहिजेत."},{"number":17,"verse":"उत्सव, चंद्रदर्शने, शब्बाथ व इस्राएल घराण्याचे सर्व सण ह्यांत होमार्पण, अन्नार्पण व पेयार्पण ह्यांची तरतूद करणे हे अधिपतींचे काम आहे; इस्राएल घराण्यासाठी प्रायश्‍चित्त करावे म्हणून त्याने पापार्पण, अन्नार्पण, होमार्पण व शांत्यर्पणे ही सिद्ध करावीत."},{"number":18,"verse":"प्रभू परमेश्वर म्हणतो, पहिल्या महिन्याच्या प्रतिपदेस एक निर्दोष गोर्‍हा घेऊन पवित्रस्थान शुद्ध करावे."},{"number":19,"verse":"तेव्हा याजकाने पापार्पणाच्या पशूचे रक्त घेऊन ते मंदिराच्या दरवाजाच्या बाह्यांवर वेदीच्या बैठकीच्या चार्‍ही कोपर्‍यांवर व आतील अंगणाच्या दरवाजाच्या बाह्यांवर शिंपडावे."},{"number":20,"verse":"तसेच त्या महिन्याच्या सप्तमीस भ्रांतीत पडलेल्या किंवा मूढ झालेल्या प्रत्येक माणसाप्रीत्यर्थ असेच करावे; ह्या प्रकारे तुम्ही मंदिरासाठी प्रायश्‍चित्त करावे."},{"number":21,"verse":"पहिल्या महिन्याच्या चतुर्दशीस तुम्ही वल्हांडण, म्हणजे पूर्ण एक सप्तकाचा सण पाळावा; ह्या सणात बेखमीर भाकर खावी."},{"number":22,"verse":"त्या दिवशी स्वतःसाठी व देशाच्या सर्व लोकांसाठी पापार्पण करावे म्हणून अधिपतीने एक गोर्‍हा सिद्ध करावा;"},{"number":23,"verse":"परमेश्वराला होमार्पण करण्यासाठी सणाचे सात दिवस त्याने सात निर्दोष गोर्‍हे व सात मेंढे सिद्ध करावेत आणि पापार्पणासाठी रोज एक बोकड सिद्ध करावा;"},{"number":24,"verse":"आणि अन्नार्पण म्हणून दर गोर्‍ह्यामागे व दर मेंढ्यामागे एफाभर अन्न व दर एफाबरोबर एक हिनभर1 तेल अर्पावे."},{"number":25,"verse":"सातव्या महिन्याच्या पौर्णिमेपासून सणाचे सात दिवस पापबली, होमबली, अन्नबली आणि तेल ही ह्याप्रमाणेच अर्पण करावीत."}]}