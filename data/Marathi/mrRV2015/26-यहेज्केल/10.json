{"bibleAbbr":"mrRV2015","bookName":"यहेज्केल","bookEnglishName":"Ezekiel","chapterNumber":10,"verses":[{"number":1,"verse":"( देवाचे तेज मंदिरातून निघून जाते) मी पाहिले तेव्हा करूबांवरल्या छतांवर नीलमण्यासारखे काही दिसले, ते सिंहासनाच्या प्रतिमेसारखे होते."},{"number":2,"verse":"मग परमेश्वर तागाचे वस्त्र ल्यालेल्या त्या मनुष्याला म्हणाला, “करूबांखाली चाकांच्या मध्ये जाऊन करूबांच्या मधून इंगळांनी आपली ओंजळ भर व ते नगरावर विखर.” तेव्हा तो माझ्यादेखत गेला."},{"number":3,"verse":"तो मनुष्य गेला तेव्हा करूब मंदिराच्या उजवीकडे उभे होते आणि आतले अंगण मेघाने व्यापून टाकले होते."},{"number":4,"verse":"परमेश्वराचे तेज करूबांवरून निघून मंदिराच्या उंबरठ्यावर आले होते; मंदिर मेघाने व्यापले होते व अंगण परमेश्वराच्या तेजाच्या प्रभेने भरून गेले होते."},{"number":5,"verse":"करूबांच्या पंखांचा ध्वनी बाहेरच्या अंगणात ऐकू जात होता; सर्वसमर्थ देवाच्या वाणीसारखा तो होता."},{"number":6,"verse":"त्याने शुभ्र तागाचे वस्त्र ल्यालेल्या मनुष्याला आज्ञा देऊन सांगितले की, “त्या चाकांमधून, करूबांच्या मधून, इंगळ घे;” तेव्हा तो जाऊन चाकाच्या बाजूला उभा राहिला."},{"number":7,"verse":"मग त्या करूबांमधल्या एकाने आपला हात लांबवून करूबांमधल्या विस्तवास तो लावला; त्याने त्यातून काही इंगळ घेऊन तागाचे वस्त्र ल्यालेल्या त्या मनुष्याच्या हातात दिले; तो ते घेऊन निघून गेला."},{"number":8,"verse":"तेथे करूबांजवळ त्यांच्या पंखांखाली मनुष्याच्या हाताच्या आकृतीसारखे काही दृष्टीस पडले."},{"number":9,"verse":"मी पाहिले तर प्रत्येक करूबाच्या बाजूस एक अशी सगळ्या करूबांच्या बाजूला चार चाके होती; ती चाके वैडूर्यमण्यांसारखी दिसत होती."},{"number":10,"verse":"दिसायला त्या चार चाकांचा डौल सारखा होता; ती जशी काय चाकाआड चाक अशी होती."},{"number":11,"verse":"ते चालत तेव्हा चार्‍ही दिशांपैकी पाहिजे त्या दिशेला जात; चालताना वळत नसत; प्रत्येक मस्तकाच्या कोणत्याही रोखाने ते जात; चालताना वळत नसत."},{"number":12,"verse":"त्यांचे सर्व शरीर, पाठ, हात, पंख व चार चाके ह्यांना सर्वत्र डोळे होते."},{"number":13,"verse":"चाकांना गरगर फिरणारी चाके असे म्हटलेले मी ऐकले."},{"number":14,"verse":"त्या प्रत्येकाला चार मुखे होती; पहिले मुख करूबाच्या मुखासारखे होते, दुसरे मनुष्याच्या मुखासारखे होते, तिसरे सिंहाच्या मुखासारखे होते व चौथे गरुडाच्या मुखासारखे होते."},{"number":15,"verse":"ते करूब उडून वर गेले; मी खबार नदीच्या तीरी पाहिला तो हा प्राणी होय."},{"number":16,"verse":"करूब चालले म्हणजे चाके त्यांच्याबरोबर चालत आणि भूमीवरून उंच उडण्यासाठी ते आपले पंख उचलत तेव्हा ती चाके वेगळी होत नसत."},{"number":17,"verse":"ते थांबले म्हणजे ती थांबत, ते वर उडाले म्हणजे त्यांच्याबरोबर ती वर जात; कारण त्या प्राण्यांचा आत्मा त्यांत होता."},{"number":18,"verse":"तेव्हा परमेश्वराचे तेज मंदिराच्या उंबरठ्यावरून निघून करूबांवर जाऊन राहिले."},{"number":19,"verse":"निघतेवेळी करूबांनी आपले पंख उचलले व ते माझ्यादेखत भूमीवरून वर चढून गेले; त्यांच्याबरोबर चाकेही गेली; ते परमेश्वराच्या मंदिराच्या पूर्वद्वारापुढे थांबले; त्यांच्यावर इस्राएलाच्या देवाचे तेज होते."},{"number":20,"verse":"खबार नदीच्या तीरी मी इस्राएलाच्या देवाच्या आसनाखाली पाहिला होता तो हा प्राणी होय; ते करूब आहेत हे मला कळले."},{"number":21,"verse":"त्या प्रत्येकाला चार मुखे होती व प्रत्येकाला चार पंख होते; त्यांच्या पंखांखाली मनुष्याच्या हातासारखी आकृती होती."},{"number":22,"verse":"त्यांच्या चेहर्‍यांविषयी म्हणाल, तर खबार नदीच्या तीरी मी पाहिलेल्या चेहर्‍यांसारखेच ते होते; त्यांची स्वरूपे व ते स्वतः तसेच होते; ते नीट आपल्यासमोर चालत."}]}