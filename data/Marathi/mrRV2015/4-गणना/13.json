{"bibleAbbr":"mrRV2015","bookName":"गणना","bookEnglishName":"Numbers","chapterNumber":13,"verses":[{"number":1,"verse":"( बारा हेरांची कनान देशास रवानगी) ( ( 50 1:19-33 )) परमेश्वर मोशेला म्हणाला,"},{"number":2,"verse":"“मी इस्राएल लोकांना कनान देश देत आहे, तो हेरण्यासाठी माणसे पाठव; त्यांच्या वाडवडिलांच्या प्रत्येक वंशातला एकेक पुरुष पाठव; प्रत्येक जण त्यांच्यातला सरदार असावा."},{"number":3,"verse":"परमेश्वराच्या आज्ञेप्रमाणे मोशेने पारान रानातून त्यांना पाठवले; ते सगळे पुरुष इस्राएल लोकांचे प्रमुख होते."},{"number":4,"verse":"त्यांची नावे ही : रऊबेन वंशातला जक्कूराचा मुलगा शम्मूवा;"},{"number":5,"verse":"शिमोन वंशातला होरीचा मुलगा शाफाट,"},{"number":6,"verse":"यहूदा वंशातला यफुन्नेचा मुलगा कालेब,"},{"number":7,"verse":"इस्साखार वंशातला योसेफाचा मुलगा इगाल,"},{"number":8,"verse":"एफ्राईम वंशातला नूनाचा मुलगा होशा,"},{"number":9,"verse":"बन्यामीन वंशातला राफूचा मुलगा पलटी,"},{"number":10,"verse":"जबुलून वंशातला सोदीचा मुलगा गाद्दीयेल,"},{"number":11,"verse":"योसेफ वंशातला, अर्थात मनश्शे वंशातला सूसीचा मुलगा गाद्दी,"},{"number":12,"verse":"दान वंशातला गमल्लीचा मुलगा अम्मीयेल."},{"number":13,"verse":"आशेर वंशातला मीखाएलाचा मुलगा सतूर,"},{"number":14,"verse":"नफताली वंशातला वाप्सीचा मुलगा नहब्बी,"},{"number":15,"verse":"आणि गाद वंशातला माकीचा मुलगा गऊवेल."},{"number":16,"verse":"देश हेरायला मोशेने जे पुरुष पाठवले त्यांची नावे ही होती. नूनाचा मुलगा होशा ह्याचे नाव मोशेने यहोशवा असे ठेवले."},{"number":17,"verse":"मोशेने त्यांना कनान देश हेरायला पाठवताना सांगितले की, “येथून नेगेब प्रांतावरून डोंगराळ प्रदेशात जा;"},{"number":18,"verse":"आणि देश कसा आहे, देशातील रहिवासी सबळ आहेत की दुर्बळ आहेत, ते थोडे आहेत की पुष्कळ आहेत,"},{"number":19,"verse":"ते राहतात तो देश चांगला आहे की वाईट आहे आणि त्यांच्या वस्तीची नगरे छावणीवजा आहेत की तटबंदीची आहेत,"},{"number":20,"verse":"तसेच तेथील जमीन सुपीक आहे की नापीक आहे, त्यात झाडेझुडपे आहेत की नाहीत हे पाहून या. हिम्मत धरा, व त्या देशातली काही फळे घेऊन या.” ते दिवस द्राक्षांच्या पहिल्या बहराचे होते."},{"number":21,"verse":"मग त्यांनी जाऊन सीन रानापासून हमाथाच्या वाटेवरील रहोबापर्यंत देश हेरला."},{"number":22,"verse":"ते नेगेब प्रांतातून हेब्रोनास गेले; तेथे अहीमान, शेशय आणि तलमय हे अनाकाचे वंशज राहत होते; हे हेब्रोन मिसरातील सोअनापूर्वी सात वर्षे आधी बांधले होते."},{"number":23,"verse":"तेथून ते अष्कोल नाल्यापर्यंत आले; तेथे त्यांनी द्राक्षांच्या एका घोसासहित एक फांदी तोडून घेतली व ती दोघा माणसांनी काठीवर घालून नेली; त्याचप्रमाणे त्यांनी काही डाळिंबे व अंजीरेही घेतली."},{"number":24,"verse":"इस्राएल लोकांनी त्या ठिकाणचा द्राक्षांचा घोस तोडला म्हणून त्याचे नाव ‘अष्कोल (म्हणजे घोस) नाला’ असे पडले."},{"number":25,"verse":"देश हेरून ते चाळीस दिवसांनी परत आले."},{"number":26,"verse":"ते हेर पारान रानातील कादेश येथे मोशे, अहरोन व इस्राएलाची सर्व मंडळी ह्यांच्याकडे आले आणि त्यांनी त्यांना व सर्व मंडळीला सर्व हकिकत सांगितली आणि त्या देशाची फळे दाखवली."},{"number":27,"verse":"ते मोशेला म्हणाले की, “ज्या देशात तू आम्हांला पाठवले त्या देशात आम्ही गेलो; त्यात खरोखरच दुधामधाचे प्रवाह वाहत आहेत; तेथली ही फळे पाहा."},{"number":28,"verse":"त्या देशाचे रहिवासी मात्र बलवान आहेत आणि तेथील नगरे तटबंदीची असून फार मोठी आहेत; तेथे अनाकाचे वंशजही आम्ही पाहिले."},{"number":29,"verse":"नेगेब प्रांतात अमालेकी राहतात; डोंगराळ प्रदेशात हित्ती, यबूसी आणि अमोरी हे राहतात; आणि समुद्रकिनार्‍यावर व यार्देनेच्या तीरावर कनानी लोकांची वस्ती आहे.”"},{"number":30,"verse":"तेव्हा मोशेसमोर लोकांना शांत करून कालेब म्हणाला, “आपण त्या देशावर आताच्या आता हिम्मत धरून चढाई करून जाऊ आणि तो घेऊ; कारण तो जिंकण्यास आपण पूर्णपणे समर्थ आहोत.”"},{"number":31,"verse":"पण जे पुरुष त्याच्याबरोबर गेले होते ते म्हणाले, “त्या लोकांवर स्वारी करण्यास आपण मुळीच समर्थ नाही, कारण ते आपल्याहून बलाढ्य आहेत.”"},{"number":32,"verse":"त्याचप्रमाणे जो देश हेरून ते आले होते त्याविषयी इस्राएल लोकांना त्यांनी अनिष्ट बातमी दिली; ते म्हणाले, “जो देश हेरण्यासाठी आम्ही गेलो होतो तो तेथील रहिवाशांना ग्रासून टाकणारा आहे; तेथे आम्ही पाहिलेले सर्व लोक मोठे धिप्पाड आहेत."},{"number":33,"verse":"तेथे नेफिलीम म्हणजे नेफिली घराण्यातील अनाकाचे वंशज आम्ही पाहिले; त्यांच्यापुढे आम्ही स्वतःच्या दृष्टीने टोळांसारखे दिसलो आणि त्यांनाही तसेच भासलो.”"}]}