{"bibleAbbr":"mrRV2015","bookName":"पौलाचे तीमथ्याला पहिले पत्र","bookEnglishName":"1 Timothy","chapterNumber":2,"verses":[{"number":1,"verse":"( सार्वजनिक उपासनेबाबत सूचना) तर सर्वांत प्रथम हा बोध मी करतो की, सर्व माणसांसाठी विनंत्या, प्रार्थना, रदबदल्या व उपकारस्तुती करावी;"},{"number":2,"verse":"राजांकरता व सर्व वरिष्ठ अधिकार्‍यांकरता करावी, ह्यासाठी की, पूर्ण सुभक्तीने व गंभीरपणाने आपण शांतीचे व स्वस्थपणाचे असे आयुष्यक्रमण करावे."},{"number":3,"verse":"हे आपला तारणारा देव ह्याच्या दृष्टीने चांगले व स्वीकारण्यास योग्य आहे."},{"number":4,"verse":"त्याची अशी इच्छा आहे की, सर्व माणसांचे तारण व्हावे व त्यांनी सत्याच्या परिपूर्ण ज्ञानाप्रत पोहचावे."},{"number":5,"verse":"कारण एकच देव आहे, आणि देव व मानव ह्यांच्यामध्ये ख्रिस्त येशू हा मनुष्य एकच मध्यस्थ आहे."},{"number":6,"verse":"त्याने सर्वांसाठी मुक्तीचे मोल म्हणून स्वतःला दिले ह्याची साक्ष यथाकाळी द्यायची आहे."},{"number":7,"verse":"ह्या साक्षीसाठी मला घोषणा करणारा व प्रेषित (मी ख्रिस्ताठायी सत्य बोलतो, खोटे बोलत नाही), विश्वास व सत्य ह्यांसंबंधी परराष्ट्रीयांचा शिक्षक म्हणून नेमण्यात आले."},{"number":8,"verse":"प्रत्येक ठिकाणी पुरुषांनी राग व विवाद सोडून पवित्र हात वर करून प्रार्थना करावी अशी माझी इच्छा आहे."},{"number":9,"verse":"तसेच स्त्रियांनी स्वतःस साजेल अशा वेषाने आपणांस भीडस्तपणाने व मर्यादेने शोभवावे; केस गुंफणे आणि सोने, मोती व मोलवान वस्त्रे ह्यांनी नव्हे,"},{"number":10,"verse":"तर देवभक्ती स्वीकारलेल्या स्त्रियांना शोभते तसे सत्कृत्यांनी आपणांस शोभवावे."},{"number":11,"verse":"स्त्रीने सर्वस्वी अधीनतेने निमूटपणे शिकावे."},{"number":12,"verse":"स्त्रीला शिकवण्याची अथवा पुरुषावर धनीपणा चालवण्याची परवानगी मी देत नाही; तिने निमूटपणे बसावे."},{"number":13,"verse":"कारण प्रथम आदाम घडला गेला, नंतर हव्वा;"},{"number":14,"verse":"आणि आदाम भुलवला गेला नाही, तर स्त्री भुलून अपराधात सापडली."},{"number":15,"verse":"तथापि मर्यादेने विश्वास, प्रीती व पवित्रता ह्यांत त्या राहिल्यास बालकाला1 जन्म देण्याच्या योगे2 त्यांचे तारण होईल."}]}