{"bibleAbbr":"mrRV2015","bookName":"आमोस","bookEnglishName":"Amos","chapterNumber":3,"verses":[{"number":1,"verse":"( संदेष्ट्याचे काम) इस्राएलवंशजहो, तुमच्याविरुद्ध म्हणजे जे सर्व कूळ मी मिसर देशातून बाहेर आणले त्याच्याविरुद्ध परमेश्वराने सांगितलेले वचन ऐका, ते असे :"},{"number":2,"verse":"“भूतलावरील सर्व कुळांत केवळ तुमच्याबरोबरच मी परिचय केला; म्हणून तुमच्या सर्व दुष्कृत्यांबद्दल मी तुमची झडती घेईन."},{"number":3,"verse":"पूर्वसंकेत केल्याशिवाय दोघे जण एकमेकांबरोबर चालतील काय?"},{"number":4,"verse":"पारध नसल्यास वनात सिंह गर्जना करतो काय? काही धरले नसल्यास तरुण सिंह आपल्या गुहेत गुरगुरतो काय?"},{"number":5,"verse":"पाशच मांडला नाही तर पक्षी जमिनीवरल्या जाळ्यात अडकेल काय? जाळ्यात काही अडकले नसल्यास ते जाळे जमिनीवरून वर उडेल काय?"},{"number":6,"verse":"नगरात रणशिंग वाजवल्यास लोक घाबरायचे नाहीत काय? नगरावर विपत्ती आली असून ती परमेश्वराने आणली नाही असे होईल काय?"},{"number":7,"verse":"प्रभू परमेश्वर आपले रहस्य आपले सेवक संदेष्टे ह्यांना कळवल्याशिवाय खरोखर काहीच करत नाही."},{"number":8,"verse":"सिंहाने गर्जना केली आहे; त्याला भिणार नाही असा कोण? प्रभू परमेश्वर बोलला आहे; संदेश दिल्यावाचून कोणाच्याने राहवेल?”"},{"number":9,"verse":"( शोमरोनाचा विनाश) अश्दोदातील महालातून व मिसर देशातील महालातून असे जाहीर करून सांगा : “शोमरोनाच्या डोंगरावर जमा व्हा; त्यामध्ये केवढी दंगल चालली आहे ती पाहा, त्यांच्यात काय जुलूम होत आहे तो पाहा.”"},{"number":10,"verse":"परमेश्वराचे असे म्हणणे आहे की, “हे जे आपल्या महालात बलात्कार व विध्वंस ह्यांच्या योगे धनसंचय करतात त्यांना सरळ आचरण करण्याचे ठाऊक नाही.”"},{"number":11,"verse":"ह्यास्तव प्रभू परमेश्वर म्हणतो, “तो पाहा शत्रू! तो देश घेणार! तो तुझे बल हरण करणार व तुझे महाल लुटणार!”"},{"number":12,"verse":"परमेश्वर म्हणतो, “जसा मेंढपाळ सिंहाच्या तोंडातून दोन तंगड्या अथवा कानाचा एखादा तुकडा वाचवतो तसे पलंगाच्या कोपर्‍यात रेशमी गादीवर बसणारे इस्राएलाचे वंशज आपला जीव वाचवतील.”"},{"number":13,"verse":"“हे ऐका, व याकोबाच्या घराण्याविरुद्ध प्रतिज्ञापूर्वक सांगा,” असे प्रभू, परमेश्वर सेनाधीश देव म्हणतो,"},{"number":14,"verse":"“ज्या दिवशी इस्राएल घराण्याचा त्यांच्या अपराधांबद्दल मी समाचार घेईन तेव्हा बेथेलच्या वेद्यांचा समाचार घेईन; वेदीची शिंगे तोडली जाऊन ती भूमीवर पडतील."},{"number":15,"verse":"हिवाळ्याचा महाल उन्हाळ्याच्या महालावर आदळून पाडीन; हस्तिदंताने मढवलेली घरे नष्ट होतील, बहुत घरे नाहीतशी होतील,”"}]}