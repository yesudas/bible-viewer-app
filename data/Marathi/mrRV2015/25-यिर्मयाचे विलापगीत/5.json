{"bibleAbbr":"mrRV2015","bookName":"यिर्मयाचे विलापगीत","bookEnglishName":"Lamentations","chapterNumber":5,"verses":[{"number":1,"verse":"( दयेची याचना) हे परमेश्वरा, आमच्यावर काय गुजरले ह्याचे स्मरण कर; आमच्या अप्रतिष्ठेकडे पाहा."},{"number":2,"verse":"आमचे वतन परक्यांकडे गेले आहे; आमची घरे परदेशीयांच्या हाती गेली आहेत."},{"number":3,"verse":"आम्ही पोरके, पितृहीन आहोत; आमच्या माता जशा काय विधवा आहेत."},{"number":4,"verse":"आमचेच पाणी आम्ही पैका देऊन पितो; आमचेच लाकूड आम्हांला मोल देऊन मिळते."},{"number":5,"verse":"आमचा छळ करणारे आमच्या मानगुटीस बसले आहेत; आम्ही शिणलो आहोत, आम्हांला विश्रांती नाही."},{"number":6,"verse":"आमच्या पोटाला भाकर मिळण्यासाठी, आम्ही मिसरी लोकांकडे, अश्शूरी लोकांकडे हात पसरतो."},{"number":7,"verse":"आमच्या पूर्वजांनी पाप केले, ते नाहीसे झाले आहेत. आम्ही त्यांच्या दुष्कर्माचे फळ भोगतो,"},{"number":8,"verse":"दास आमच्यावर सत्ता करतात; त्यांच्या हातातून आम्हांला सोडवणारा कोणी नाही."},{"number":9,"verse":"रानात चालू असलेल्या तलवारीमुळे आम्ही आपला जीव मुठीत धरून आपले अन्न मिळवतो."},{"number":10,"verse":"क्षुधेच्या तापामुळे आमची त्वचा भट्टीसारखी तप्त आहे."},{"number":11,"verse":"त्यांनी सीयोनेतील स्त्रिया, यहूदाच्या नगरातील कुमारी, भ्रष्ट केल्या आहेत."},{"number":12,"verse":"त्यांच्या हातांनी सरदार लटकवण्यात आले आहेत; प्रत्यक्ष वडील माणसांचा मान ठेवण्यात आला नाही."},{"number":13,"verse":"तरुण जन जाती वाहून नेतात, पोरे लाकडाच्या ओझ्याखाली दबतात,"},{"number":14,"verse":"वेशीत वडील जन दिसत नाहीत, तरुण आपल्या गायनवादनास अंतरले आहेत."},{"number":15,"verse":"आमच्या मनाचा हर्ष नाहीसा झाला आहे; आमचे नृत्य जाऊन शोक आला आहे."},{"number":16,"verse":"आमच्या मस्तकीचा मुकुट पडला आहे; आम्ही पातक केले म्हणून हायहाय करीत आहोत."},{"number":17,"verse":"ह्यामुळे आमचे हृदय खचले आहे; ह्या गोष्टीमुळे आमचे डोळे मंद झाले आहेत;"},{"number":18,"verse":"सीयोन पर्वत उजाड झाल्यामुळे त्यांतून कोल्हे फिरत असतात."},{"number":19,"verse":"हे परमेश्वरा, तू सर्वकाळ सिंहासनारूढ असतोस, तुझे सिंहासन पिढ्यानपिढ्या आहे."},{"number":20,"verse":"तू आम्हांला सर्वकाळ का विसरतोस? तू आम्हांला दीर्घकाळ का सोडून देतोस?"},{"number":21,"verse":"हे परमेश्वरा, तू आम्हांला आपणांकडे परत घे म्हणजे आम्ही वळू; पूर्वीचे दिवस आम्हांला पुन्हा आण."},{"number":22,"verse":"तू आम्हांला सर्वस्वी टाकून दिले आहेस. तू आमच्यावर फार क्रोधायमान झाला आहेस."}]}