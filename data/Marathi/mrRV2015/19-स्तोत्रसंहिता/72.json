{"bibleAbbr":"mrRV2015","bookName":"स्तोत्रसंहिता","bookEnglishName":"Psalms","chapterNumber":72,"verses":[{"number":1,"verse":"( नीतिमान राजाची कारकीर्द) शलमोनाचे स्तोत्र. हे देवा, राजाला आपले न्यायानुशासन आणि राजपुत्राला आपले नीतिमत्त्व दे."},{"number":2,"verse":"तो नीतीने तुझ्या लोकांचा न्याय करो, तुझ्या दीनांचा निवाडा न्यायबुद्धीने करो."},{"number":3,"verse":"पर्वत व डोंगर नीतीच्या द्वारे लोकांना शांतिदायक होवोत."},{"number":4,"verse":"तो प्रजेतल्या दीनांचा न्याय करो. तो दरिद्र्यांच्या मुलाबाळांचे तारण करो, तो जुलूम करणार्‍यांना चिरडून टाको."},{"number":5,"verse":"सूर्य व चंद्र आहेत तोपर्यंत ते पिढ्यानपिढ्या तुझे भय धरोत."},{"number":6,"verse":"कापलेल्या गवतावर पडणार्‍या पर्जन्याप्रमाणे, भूमी सिंचन करणार्‍या सरींप्रमाणे तो उतरो."},{"number":7,"verse":"त्याच्या कारकिर्दित नीतिमान उत्कर्ष पावो; आणि चंद्र नाहीसा होईपर्यंत विपुल शांती असो."},{"number":8,"verse":"समुद्रापासून समुद्रापर्यंत आणि त्या1 नदीपासून पृथ्वीच्या शेवटापर्यंत त्याची सत्ता राहो."},{"number":9,"verse":"अरण्यातले रहिवासी त्याला नमन करोत; त्याचे वैरी धूळ चाटोत."},{"number":10,"verse":"तार्शीश व द्वीपे ह्यांचे राजे खंडणी देवोत, शबा व सबा ह्यांचे राजे नजराणे आणोत."},{"number":11,"verse":"सर्व राजे त्याला दंडवत घालोत; सर्व राष्ट्रे त्याची सेवा करोत."},{"number":12,"verse":"कारण धावा करणारा दरिद्री, दीन व अनाथ, ह्यांना तो सोडवील."},{"number":13,"verse":"दुबळा व दरिद्री ह्यांच्यावर तो दया करील, दरिद्र्यांचे जीव तो तारील."},{"number":14,"verse":"जुलूम व जबरदस्ती ह्यांपासून त्यांचे जीव तो मुक्त करील; आणि त्याच्या दृष्टीने त्यांचे रक्त अमोल ठरेल;"},{"number":15,"verse":"तो चिरायू होवो व त्याला शबाचे सोने मिळो; त्याच्यासाठी सतत प्रार्थना केली जावो; त्याचा धन्यवाद दिवसभर होवो."},{"number":16,"verse":"भूमीत भरपूर पीक येवो, पर्वतांच्या शिखरांवर ते डोलो; त्याची कणसे लबानोनासारखी होवोत. नगरोनगरीचे लोक पृथ्वीवरील गवताप्रमाणे विपुल होवोत."},{"number":17,"verse":"त्याचे नाव सर्वकाळ राहो; सूर्य आहे तोवर त्याचे नाव वृद्धिंगत होवो; त्याच्या नावाने लोक आपणांस धन्य म्हणोत; सर्व राष्ट्रे त्याचा धन्यवाद करोत."},{"number":18,"verse":"परमेश्वर देव, इस्राएलाचा देव, तोच काय तो अद्भुत कृत्ये करतो; त्याचा धन्यवाद होवो."},{"number":19,"verse":"त्याचे गौरवयुक्त नाव सदा सुवंदित असो; त्याच्या महिम्याने सर्व पृथ्वी भरो. आमेन! आमेन!"},{"number":20,"verse":"इशायाचा पुत्र दावीद ह्याच्या प्रार्थना समाप्त."}]}