{"bibleAbbr":"mrRV2015","bookName":"स्तोत्रसंहिता","bookEnglishName":"Psalms","chapterNumber":64,"verses":[{"number":1,"verse":"( गुप्त शत्रूंपासून बचाव व्हावा म्हणून प्रार्थना) मुख्य गवयासाठी; दाविदाचे स्तोत्र. हे देवा, माझी काकुळतीची वाणी ऐक; वैर्‍याच्या भयापासून माझ्या जिवाचे रक्षण कर."},{"number":2,"verse":"दुष्टांच्या कटापासून, दुष्कर्म्यांच्या गुप्त मसलतीपासून मला लपव."},{"number":3,"verse":"त्यांनी आपली जीभ तलवारीसारखी पाजळली आहे; सात्त्विकाला एकान्तात मारावे म्हणून त्यांनी तीरासारखा आपल्या कटु शब्दांचा नेम धरला आहे."},{"number":4,"verse":"ते त्याच्यावर अकस्मात मारा करतात; ते भीत नाहीत."},{"number":5,"verse":"ते आपला दुष्ट संकल्प दृढ करतात; पाश गुप्तपणे मांडण्याविषयी ते कुजबुज करतात; “आम्हांला कोण पाहणार?” असे ते म्हणतात."},{"number":6,"verse":"ते कुटिल युक्त्या शोधून काढतात; ते म्हणतात, “आपण चतुराईने युक्ती शोधून काढली आहे;” प्रत्येकाचे अंतर्याम व हृदय खोल आहे,"},{"number":7,"verse":"तरी देव त्यांच्यावर तीर सोडील; ते अकस्मात घायाळ होतील."},{"number":8,"verse":"त्यांचीच जीभ त्यांना प्रतिकूल होऊन ते अडखळून पडतील; त्यांना पाहणारे सर्व जण डोके हलवतील."},{"number":9,"verse":"तेव्हा मानवजातीस धाक बसेल; ते देवाची कृती वाखाणतील व त्याच्या कृतीचा नीट विचार करतील."},{"number":10,"verse":"परमेश्वराच्या ठायी नीतिमान मनुष्य हर्ष पावेल व त्याचा आश्रय करील; सरळ अंतःकरणाचे सर्व जन उल्लास पावतील."}]}