{"bibleAbbr":"mrRV2015","bookName":"स्तोत्रसंहिता","bookEnglishName":"Psalms","chapterNumber":119,"verses":[{"number":1,"verse":"( देवाचे उत्कृष्ट नियमशास्त्र आलेफ1) जे आपले वर्तन चोख ठेवून परमेश्वराच्या नियमशास्त्राप्रमाणे चालतात ते धन्य!"},{"number":2,"verse":"जे त्याचे निर्बंध पाळून अगदी मनापासून त्याचा शोध करतात ते धन्य!"},{"number":3,"verse":"ते काही अनीतीचे आचरण करत नाहीत, तर त्याच्या मार्गाने चालतात."},{"number":4,"verse":"तुझे विधी आम्ही मनःपूर्वक पाळावेत म्हणून तू ते आम्हांला लावून दिले आहेत."},{"number":5,"verse":"तुझे नियम पाळण्यासाठी माझी वागणूक व्यवस्थित असावी, हेच माझे मागणे आहे."},{"number":6,"verse":"मी तुझ्या सर्व आज्ञांकडे लक्ष पुरवले तर मी फजीत होणार नाही."},{"number":7,"verse":"तुझे न्याय्य निर्णय मी शिकेन तेव्हा मी सरळ मनाने तुझे स्तवन करीन."},{"number":8,"verse":"मी तुझे नियम पाळीन; माझा सर्वस्वी त्याग करू नकोस."},{"number":9,"verse":"( बेथ) तरुण आपला वर्तनक्रम कशाने शुद्ध राखील? तुझ्या वचनानुसार तो राखण्याने."},{"number":10,"verse":"अगदी मनापासून मी तुझा शोध केला आहे; तुझ्या आज्ञांपासून मला बहकू देऊ नकोस."},{"number":11,"verse":"मी तुझ्याविरुद्ध पाप करू नये म्हणून मी आपल्या मनात तुझे वचन जपून ठेवले आहे."},{"number":12,"verse":"हे परमेश्वरा, तू धन्य आहेस; तुझे नियम मला शिकव."},{"number":13,"verse":"मी आपल्या मुखाने तुझ्या तोंडच्या सर्व निर्णयांचे निवेदन करतो."},{"number":14,"verse":"तुझ्या निर्बंधांचा मार्ग हीच माझी धनसंपदा, असे मानून मी अत्यानंद करतो."},{"number":15,"verse":"मी तुझ्या विधींचे मनन करीन, तुझ्या मार्गांकडे लक्ष देईन."},{"number":16,"verse":"मी तुझ्या नियमांनी आनंदित होईन; मी तुझे वचन विसरणार नाही."},{"number":17,"verse":"( गीमेल) आपल्या दासाला औदार्य दाखव, म्हणजे मी जिवंत राहून तुझे वचन पाळीन."},{"number":18,"verse":"तू माझे नेत्र उघड, म्हणजे तुझ्या नियमशास्त्रातील अद्भुत गोष्टी माझ्या दृष्टीस पडतील."},{"number":19,"verse":"मी ह्या जगात केवळ उपरा आहे; तुझ्या आज्ञा माझ्यापासून गुप्त ठेवू नकोस."},{"number":20,"verse":"तुझ्या निर्णयांची सर्वदा उत्कंठा धरल्यामुळे माझा जीव कासावीस झाला आहे."},{"number":21,"verse":"गर्विष्ठांना तू धमकावतोस, तुझ्या आज्ञांपासून बहकणारे शापित आहेत."},{"number":22,"verse":"निंदा व तिरस्कार माझ्यापासून दूर कर; कारण मी तुझे निर्बंध पाळतो."},{"number":23,"verse":"अधिपतीही बसून आपसांत माझ्याविरुद्ध बोलतात; पण तुझा दास तुझ्या नियमांचे मनन करतो."},{"number":24,"verse":"तुझे निर्बंध मला आनंददायी आहेत. ते माझे मंत्री आहेत."},{"number":25,"verse":"( दालेथ) माझा जीव धुळीस मिळाला आहे; तू आपल्या वचनाप्रमाणे मला नवजीवन दे."},{"number":26,"verse":"मी आपला वर्तनक्रम तुझ्यापुढे मांडला आणि तू मला उत्तर दिलेस; तू आपले नियम मला शिकव."},{"number":27,"verse":"तुझ्या विधींचा मार्ग मला समजावून दे, म्हणजे मी तुझ्या अद्भुत कृत्यांचे मनन करीन."},{"number":28,"verse":"माझा जीव खेदाने गळून जातो; तू आपल्या वचनाप्रमाणे मला आधार दे."},{"number":29,"verse":"असत्याचा मार्ग माझ्यापासून दूर कर; करुणा करून तुझे नियमशास्त्र मला दे."},{"number":30,"verse":"मी सत्याचा मार्ग निवडला आहे; मी तुझे निर्णय आपल्यासमोर ठेवले आहेत."},{"number":31,"verse":"मी तुझे निर्बंध धरून राहिलो आहे; हे परमेश्वरा, मला फजीत होऊ देऊ नकोस."},{"number":32,"verse":"तू माझे मन विकसित करतोस, तेव्हा मी तुझ्या आज्ञांच्या मार्गाने धावतो."},{"number":33,"verse":"( हे) हे परमेश्वरा, तू आपल्या नियमांचा मार्ग मला दाखव, म्हणजे तो मी शेवटपर्यंत धरून राहीन."},{"number":34,"verse":"मला बुद्धी दे, म्हणजे मी तुझे नियमशास्त्र पाळीन; खरोखर अगदी मनापासून ते मी पाळीन."},{"number":35,"verse":"तू आपल्या आज्ञांच्या मार्गाने मला चालव; त्यांतच मला आनंद आहे."},{"number":36,"verse":"माझ्या मनाचा कल अन्याय्य लाभाकडे नको तर तुझ्या निर्बंधाकडे असू दे."},{"number":37,"verse":"निरर्थक गोष्टी पाहण्यापासून माझी दृष्टी वळव. तुझ्या मार्गांत मला नवजीवन दे."},{"number":38,"verse":"तू आपले भय धरणार्‍यांना दिलेले वचन आपल्या दासासंबंधाने खरे कर."},{"number":39,"verse":"मला निंदेचे भय आहे म्हणून ती दूर कर, कारण तुझे निर्णय उत्तम आहेत."},{"number":40,"verse":"पाहा, मला तुझ्या विधींचा ध्यास लागून राहिला आहे; तू आपल्या न्याय्यत्वाने मला नवजीवन दे."},{"number":41,"verse":"( वाव) हे परमेश्वरा, तुझे वात्सल्य मला लाभो. तुझ्या वचनाप्रमाणे तू सिद्ध केलेले तारण मला प्राप्त होवो;"},{"number":42,"verse":"म्हणजे माझी निंदा करणार्‍याला मला उत्तर देता येईल, कारण तुझ्या वचनावर माझा भरवसा आहे."},{"number":43,"verse":"तू आपले सत्यवचन माझ्या मुखातून सर्वथा नाहीसे होऊ देऊ नकोस, कारण मी तुझ्या निर्णयांची आशा धरली आहे."},{"number":44,"verse":"म्हणजे मी तुझे नियमशास्त्र सदासर्वकाळ पाळत राहीन."},{"number":45,"verse":"मी मोकळेपणाने चालेन, कारण मी तुझ्या विधींचा आश्रय केला आहे."},{"number":46,"verse":"मी राजांसमोरसुद्धा तुझे निर्बंध सांगेन, मला संकोच वाटणार नाही."},{"number":47,"verse":"मी तुझ्या आज्ञांत आनंद मानीन, त्या मला प्रिय आहेत."},{"number":48,"verse":"तुझ्या आज्ञा मला प्रिय आहेत म्हणून मी आपले हात उभारीन. आणि तुझ्या नियमांचे मनन करीन."},{"number":49,"verse":"( जायिन) तू आपल्या दासाला दिलेले वचन आठव, कारण तू मला आशा लावली आहेस."},{"number":50,"verse":"माझ्या दुःखात माझे सांत्वन हे आहे की, तुझे वचन मला नवजीवन देते."},{"number":51,"verse":"गर्विष्ठांनी माझा फार उपहास केला, तरी मी तुझ्या नियमशास्त्रापासून बहकलो नाही."},{"number":52,"verse":"हे परमेश्वरा, तुझे पुरातन निर्णय आठवून माझे समाधान झाले आहे."},{"number":53,"verse":"दुर्जन तुझ्या नियमशास्त्राचा त्याग करतात, म्हणून मला फार संताप येतो."},{"number":54,"verse":"माझ्या संसारयात्रेत तुझे नियम मला गीतरूप झाले आहेत."},{"number":55,"verse":"हे परमेश्वरा, मी रात्री तुझ्या नावाचे स्मरण केले आहे. आणि तुझे नियमशास्त्र पाळले आहे."},{"number":56,"verse":"मी तुझे विधी आचरले आहेत म्हणून मला हे प्राप्त झाले आहे."},{"number":57,"verse":"( खेथ) परमेश्वर माझा वाटा आहे. तुझी वचने पाळण्याचा मी निश्‍चय केला आहे."},{"number":58,"verse":"मी अगदी मनापासून तुझ्या आशीर्वादाची याचना केली आहे. आपल्या वचनाप्रमाणे माझ्यावर कृपा कर."},{"number":59,"verse":"आपल्या वर्तनक्रमाविषयी विचार करून मी तुझ्या निर्बंधांकडे पावले वळवली."},{"number":60,"verse":"मी तुझ्या आज्ञा पाळण्याची त्वरा केली, मी विलंब लावला नाही."},{"number":61,"verse":"दुर्जनांच्या पाशांनी मला वेष्टले, तरी मी तुझे नियमशास्त्र विसरलो नाही."},{"number":62,"verse":"तुझ्या न्याय्य निर्णयांबद्दल तुझे उपकारस्मरण करण्यास मी मध्यरात्री उठतो."},{"number":63,"verse":"तुझे भय धरणार्‍या सर्वांचा, तुझे विधी पाळणार्‍यांचा, मी सोबती आहे."},{"number":64,"verse":"हे परमेश्वरा, तुझ्या वात्सल्याने पृथ्वी भरली आहे; तू आपले नियम मला शिकव."},{"number":65,"verse":"( ठेथ) हे परमेश्वरा, तू आपल्या वचनाप्रमाणे आपल्या दासाचे हित केले आहेस."},{"number":66,"verse":"विवेक व ज्ञान मला दे, कारण तुझ्या आज्ञांवर माझी निष्ठा आहे."},{"number":67,"verse":"मी पीडित होण्यापूर्वी भटकत असे, पण आता मी तुझे वचन पाळत आहे."},{"number":68,"verse":"तू चांगला आहेस, तू चांगले करतोस. तुझे नियम मला शिकव."},{"number":69,"verse":"गर्विष्ठांनी माझ्यावर आळ घेतला आहे; तरी मी अगदी मनापासून तुझे विधी पाळीन."},{"number":70,"verse":"त्यांचे मन कठीण झाले आहे; मी तर तुझ्या नियमशास्त्रात रमून गेलो आहे."},{"number":71,"verse":"मी पीडित झाल्यामुळे माझे बरे झाले; कारण त्यामुळे मी तुझे नियम शिकलो."},{"number":72,"verse":"सोन्यारुप्याच्या लक्षावधी नाण्यांपेक्षा तुझ्या तोंडचे नियमशास्त्र मला मोलवान आहे."},{"number":73,"verse":"( योद) तुझ्या हातांनी मला निर्माण केले व घडवले; तुझ्या आज्ञा शिकण्यास मला बुद्धी दे."},{"number":74,"verse":"तुझे भय धरणारे मला पाहून हर्ष करतील; कारण मी तुझ्या वचनाची आशा धरली आहे."},{"number":75,"verse":"हे परमेश्वरा, तुझे निर्णय न्यायानुसार आहेत, आणि सत्यतेने तू मला पिडले आहेस हे मी जाणतो."},{"number":76,"verse":"तू आपल्या सेवकाला दिलेल्या वचनानुसार तुझ्या वात्सल्याने मला सांत्वन प्राप्त होऊ दे."},{"number":77,"verse":"माझ्यावर करुणा कर म्हणजे मी जगेन; कारण तुझ्या नियमशास्त्रात मला आनंद आहे."},{"number":78,"verse":"गर्विष्ठ फजीत होवोत, कारण त्यांनी लबाडीने माझ्यावर अन्याय केला आहे; मी तर तुझ्या विधींचे मनन करीन."},{"number":79,"verse":"तुझे भय धरणारे माझ्याकडे पाहोत, म्हणजे त्यांना तुझे निर्बंध कळतील."},{"number":80,"verse":"मी लज्जित होऊ नये म्हणून माझे चित्त तुझ्या नियमांकडे पूर्णपणे लागू दे."},{"number":81,"verse":"( काफ) तू सिद्ध केलेल्या तारणाची उत्कंठा धरून माझा जीव व्याकूळ झाला आहे, पण मी तुझ्या वचनाची आशा धरतो."},{"number":82,"verse":"तुझ्या वचनाचा ध्यास लागून माझे डोळे शिणले आहेत; “तू माझे सांत्वन केव्हा करशील” असे मी म्हणत आहे."},{"number":83,"verse":"धुरात ठेवलेल्या बुधल्यासारखा मी झालो आहे; तरी मी तुझे नियम विसरलो नाही."},{"number":84,"verse":"तुझ्या सेवकाचे दिवस कितीसे उरले आहेत? माझ्या पाठीस लागणार्‍यांना तू कधी शासन करशील?"},{"number":85,"verse":"गर्विष्ठांनी माझ्यासाठी खाचा खणून ठेवल्या आहेत; ते तुझ्या नियमशास्त्राप्रमाणे चालत नाहीत."},{"number":86,"verse":"तुझ्या सर्व आज्ञा सत्य आहेत; ते खोटेपणाने माझ्या पाठीस लागले आहेत, तू मला साहाय्य कर."},{"number":87,"verse":"त्यांनी पृथ्वीवरून माझा जवळजवळ नायनाट केला; तरी मी तुझे विधी सोडले नाहीत."},{"number":88,"verse":"तू आपल्या वात्सल्याने मला नवजीवन दे, म्हणजे मी तुझ्या तोंडचे निर्बंध पाळीन."},{"number":89,"verse":"( लामेद) हे परमेश्वरा, तुझे वचन स्वर्गात सर्वकाळ स्थिर आहे."},{"number":90,"verse":"तुझी सत्यता पिढ्यानपिढ्या आहे; तू पृथ्वी स्थापली व ती तशीच कायम आहे."},{"number":91,"verse":"तुझ्या निर्णयांविषयी म्हणावे तर ते आजपर्यंत टिकून आहेत, कारण सर्व पदार्थ तुझे सेवक आहेत."},{"number":92,"verse":"तुझ्या नियमशास्त्रात मला आनंद नसता तर माझ्या दुःखात माझा अंत कधीच झाला असता."},{"number":93,"verse":"तुझे विधी मी कधीही विसरणार नाही, कारण तू त्यांच्या योगे मला नवजीवन दिले आहेस."},{"number":94,"verse":"मी तुझा आहे, माझे तारण कर, कारण मी तुझ्या विधींचा आश्रय केला आहे."},{"number":95,"verse":"दुर्जन माझा नाश करण्यास टपले आहेत; तरी मी तुझे निर्बंध ध्यानात धरीन."},{"number":96,"verse":"सर्व पूर्णतेला मर्यादा असते हे मी पाहिले आहे, पण तुझी आज्ञा अत्यंत व्यापक आहे."},{"number":97,"verse":"( मेम) अहाहा, तुझे नियमशास्त्र मला किती प्रिय आहे! दिवसभर मी त्याचे मनन करतो."},{"number":98,"verse":"तुझ्या आज्ञा मला आपल्या वैर्‍यांपेक्षा अधिक सुज्ञ करतात; कारण त्या सदोदित माझ्याजवळच आहेत."},{"number":99,"verse":"माझ्या सर्व शिक्षकांपेक्षा मी अधिक समंजस आहे. कारण मी तुझ्या निर्बंधांचे मनन करतो."},{"number":100,"verse":"वयोवृद्धांपेक्षा मला अधिक कळते, कारण मी तुझे विधी पाळतो."},{"number":101,"verse":"तुझे वचन पाळावे म्हणून मी आपले पाऊल प्रत्येक वाईट मार्गापासून आवरतो."},{"number":102,"verse":"तुझ्या निर्णयांपासून मी ढळलो नाही, कारण तू मला शिकवले आहेस."},{"number":103,"verse":"तुझी वचने माझ्या जिभेला किती मधुर लागतात! माझ्या तोंडाला ती मधापेक्षा गोड लागतात."},{"number":104,"verse":"तुझ्या विधींच्या द्वारे मला बुद्धी प्राप्त होते, म्हणून मी प्रत्येक असत्य मार्गाचा द्वेष करतो."},{"number":105,"verse":"( नून) तुझे वचन माझ्या पावलांसाठी दिव्यासारखे व माझ्या मार्गावर प्रकाशासारखे आहे."},{"number":106,"verse":"तुझे न्याय्य निर्णय पाळीन अशी शपथ मी वाहिली आहे, व ती निश्‍चित केली आहे."},{"number":107,"verse":"मी फार पिडलो आहे; हे परमेश्वरा, तू आपल्या वचनाप्रमाणे मला नवजीवन दे."},{"number":108,"verse":"हे परमेश्वरा, माझ्या तोंडची वचने ही स्वखुशीची अर्पणे समजून मान्य कर; तुझे निर्णय मला शिकव."},{"number":109,"verse":"मी आपला जीव नेहमी मुठीत धरून आहे, तरी मी तुझे नियमशास्त्र विसरलो नाही."},{"number":110,"verse":"दुर्जनांनी माझ्यासाठी पाश मांडला आहे, तरी तुझ्या विधींपासून मी बहकलो नाही."},{"number":111,"verse":"तुझे निर्बंध माझे सर्वकाळचे वतन म्हणून मी स्वीकारले आहेत, कारण त्यांच्या योगे माझ्या मनाला हर्ष होतो."},{"number":112,"verse":"तुझे नियम सर्वकाळ शेवटपर्यंत पाळण्याकडे मी आपले मन लावले आहे."},{"number":113,"verse":"( सामेख) मी दुटप्पी मनुष्यांचा द्वेष करतो, तथापि तुझे नियमशास्त्र मला प्रिय आहे."},{"number":114,"verse":"तू माझा आश्रय व माझी ढाल आहेस; मी तुझ्या वचनाची आशा धरतो."},{"number":115,"verse":"अहो दुष्कर्म्यांनो, माझ्यापासून दूर व्हा म्हणजे मी आपल्या देवाच्या आज्ञा पाळीन."},{"number":116,"verse":"तू आपल्या वचनानुसार मला सांभाळ, म्हणजे मी जगेन; माझ्या आशेसंबंधाने मला फजीत होऊ देऊ नकोस."},{"number":117,"verse":"मला आधार दे म्हणजे मी सुरक्षित राहीन, आणि तुझ्या नियमांकडे निरंतर लक्ष ठेवीन."},{"number":118,"verse":"तुझ्या नियमांपासून बहकणार्‍या सर्वांचा तू धिक्कार करतोस; त्यांचे कपट निरर्थक आहे."},{"number":119,"verse":"पृथ्वीवरील सर्व दुर्जनांस तू गाळासारखे दूर करतोस; म्हणून तुझे निर्बंध मला प्रिय आहेत."},{"number":120,"verse":"तुझ्या भयाने माझ्या अंगावर काटा उभा राहतो; तुझ्या निर्णयांना मी भितो."},{"number":121,"verse":"( ऐन) मी न्याय व नीती आचरली आहे; माझा छळ करणार्‍यांच्या हाती मला सोडून देऊ नकोस."},{"number":122,"verse":"तू आपल्या दासाच्या हितासाठी जामीन हो; गर्विष्ठांना माझा छळ करू देऊ नकोस."},{"number":123,"verse":"तू सिद्ध केलेल्या तारणाची व तुझ्या न्याय्य वचनाची प्रतीक्षा करून करून माझे डोळे शिणले आहेत."},{"number":124,"verse":"तू आपल्या वात्सल्यास अनुसरून आपल्या दासाला वागवून घे, आणि तू आपले नियम मला शिकव."},{"number":125,"verse":"मी तुझा दास आहे, मला तुझ्या निर्बंधांचे ज्ञान व्हावे म्हणून तू मला बुद्धी दे."},{"number":126,"verse":"परमेश्वराची कार्य करण्याची वेळ आली आहे, कारण त्यांनी तुझ्या नियमशास्त्राचे उल्लंघन केले आहे;"},{"number":127,"verse":"ह्यामुळे मी तुझ्या आज्ञा सोन्यापेक्षा, बावनकशी सोन्यापेक्षा प्रिय मानतो."},{"number":128,"verse":"ह्यामुळे सर्व बाबीसंबंधाने तुझे सर्व विधी यथायोग्य आहेत असे मी मानतो, आणि प्रत्येक असत्य मार्गाचा मी द्वेष करतो."},{"number":129,"verse":"( पे) तुझे निर्बंध आश्‍चर्यकारक आहेत, म्हणून माझा जीव ते पाळतो."},{"number":130,"verse":"तुझ्या वचनांच्या उलगड्याने प्रकाश प्राप्त होतो; त्याने भोळ्यांना ज्ञान प्राप्त होते."},{"number":131,"verse":"मी तोंड उघडून धापा टाकल्या, कारण मला तुझ्या आज्ञांचा ध्यास लागला."},{"number":132,"verse":"तू माझ्याकडे वळ आणि आपल्या नावाची आवड धरणार्‍यांवर करतोस तशी कृपा माझ्यावर कर."},{"number":133,"verse":"तुझ्या वचनाच्या द्वारे माझी पावले स्थिर कर, आणि कसल्याही दुष्टाईची सत्ता माझ्यावर चालू देऊ नकोस."},{"number":134,"verse":"मनुष्याच्या जुलमापासून मला मुक्त कर, म्हणजे मी तुझे विधी पाळीन."},{"number":135,"verse":"तू आपला मुखप्रकाश आपल्या दासावर पाड; आणि तुझे नियम मला शिकव."},{"number":136,"verse":"लोक तुझे नियमशास्त्र पाळत नाहीत, म्हणून माझ्या डोळ्यांतून अश्रूंचे प्रवाह वाहतात."},{"number":137,"verse":"( त्सादे) हे परमेश्वरा, तू न्यायी आहेस; तुझे निर्णय सरळ आहेत."},{"number":138,"verse":"तू आपले निर्बंध न्याय्य व पूर्ण विश्वसनीय असे लावून दिले आहेत."},{"number":139,"verse":"माझ्या आवेशाने मला ग्रासून टाकले आहे, कारण माझे शत्रू तुझी वचने विसरले आहेत."},{"number":140,"verse":"तुझे वचन अगदी शुद्ध आहे; ते तुझ्या दासाला प्रिय आहे;"},{"number":141,"verse":"मी क्षुद्र व तुच्छ मानलेला आहे, तरी मी तुझे विधी विसरत नाही."},{"number":142,"verse":"तुझे न्याय्यत्व हे सनातन न्याय्यत्व आहे, आणि तुझे नियमशास्त्र सत्य आहे."},{"number":143,"verse":"संकट व क्लेश ह्यांनी मला घेरले आहे, तरी तुझ्या आज्ञांत मला आनंद आहे."},{"number":144,"verse":"तुझे निर्बंध निरंतर न्याय्य आहेत; मला बुद्धी दे म्हणजे मी जगेन."},{"number":145,"verse":"( कोफ) मी अगदी मनापासून तुझा धावा करतो; हे परमेश्वरा, माझे ऐक; मी तुझे नियम पाळीन."},{"number":146,"verse":"मी तुझा धावा करतो; तू मला तार, म्हणजे मी तुझे निर्बंध पाळीन."},{"number":147,"verse":"उजाडण्यापूर्वी उठून मी आरोळी मारतो; मी तुझ्या वचनांची आशा धरतो."},{"number":148,"verse":"तुझ्या वचनाचे चिंतन करायला रात्रीच्या प्रत्येक प्रहरापूर्वी माझे डोळे उघडे असतात."},{"number":149,"verse":"तू आपल्या वात्सल्यास अनुसरून माझी वाणी ऐक; हे परमेश्वरा, तू आपल्या निर्णयांना अनुसरून मला नवजीवन दे."},{"number":150,"verse":"दुष्कर्म योजणारे माझ्याजवळ आले आहेत; ते तुझ्या नियमशास्त्रापासून दूर आहेत."},{"number":151,"verse":"हे परमेश्वरा, तू जवळ आहेस; तुझ्या सर्व आज्ञा सत्य आहेत."},{"number":152,"verse":"तुझ्या निर्बंधांवरून मला पूर्वीपासून ठाऊक आहे की, ते तू सर्वकाळासाठी स्थापले आहेत."},{"number":153,"verse":"( रेश) माझे दुःख पाहा, त्यापासून मला सोडव; कारण मी तुझे नियमशास्त्र विसरलो नाही."},{"number":154,"verse":"माझा वाद तू चालव, मला मुक्त कर; तू आपल्या वचनाप्रमाणे मला नवजीवन दे."},{"number":155,"verse":"तारण दुर्जनांपासून दूर आहे; कारण ते तुझ्या नियमांचा आश्रय करीत नाहीत."},{"number":156,"verse":"हे परमेश्वरा, तुझी करुणा थोर आहे; तू आपल्या निर्णयांना अनुसरून मला नवजीवन दे."},{"number":157,"verse":"माझ्या पाठीस लागणारे व माझे शत्रू पुष्कळ आहेत. तरी मी तुझ्या निर्बंधांपासून ढळलो नाही."},{"number":158,"verse":"विश्वासघातक्यांना पाहून मला वीट आला आहे, कारण ते तुझे वचन पाळत नाहीत."},{"number":159,"verse":"तुझे विधी मी किती प्रिय मानतो ते पाहा; हे परमेश्वरा, तू आपल्या वात्सल्याने मला नवजीवन दे."},{"number":160,"verse":"तुझे वचन संपूर्णपणे सत्य आहे; तुझे सर्व न्याय्य निर्णय सनातन आहेत."},{"number":161,"verse":"( शीन) अधिपती माझ्या पाठीस विनाकारण लागले आहेत; परंतु माझे हृदय तुझ्या वचनांचे भय धरते."},{"number":162,"verse":"मोठी लूट सापडलेल्या मनुष्याला जसा आनंद होतो तसा तुझ्या वचनाविषयी मला आनंद होतो."},{"number":163,"verse":"मी असत्याचा द्वेष करतो व त्याचा वीट मानतो; परंतु तुझे नियमशास्त्र मला प्रिय आहे."},{"number":164,"verse":"तुझ्या न्याय्य निर्णयांसाठी मी दिवसातून सात वेळा तुझे स्तवन करतो."},{"number":165,"verse":"तुझे नियमशास्त्र प्रिय मानणार्‍यांना फार शांती असते. त्यांना अडखळण्याचे कारण पडणार नाही."},{"number":166,"verse":"हे परमेश्वरा, तू सिद्ध केलेल्या तारणाची मी प्रतीक्षा करीत आहे; तुझ्या आज्ञा मी पाळल्या आहेत."},{"number":167,"verse":"माझा जीव तुझे निर्बंध पाळतो; व ते मला अत्यंत प्रिय आहेत."},{"number":168,"verse":"मी तुझे विधी व तुझे निर्बंध पाळतो; कारण माझा सर्व वर्तनक्रम तुझ्यापुढे आहे."},{"number":169,"verse":"( ताव) हे परमेश्वरा, माझी आरोळी तुझ्यापर्यंत पोहचो; तू आपल्या वचनानुसार मला बुद्धी दे."},{"number":170,"verse":"माझी विनंती तुझ्यापुढे येवो; तू आपल्या वचनानुसार मला मुक्त कर."},{"number":171,"verse":"तू मला आपले नियम शिकवतोस म्हणून माझ्या मुखातून स्तुती बाहेर पडो."},{"number":172,"verse":"माझी जीभ तुझ्या वचनाची स्तुती गावो; कारण तुझ्या सर्व आज्ञा न्याय्य आहेत."},{"number":173,"verse":"तुझा हात मला साहाय्य करण्यास सिद्ध असो, कारण मी तुझे विधी स्वीकारले आहेत."},{"number":174,"verse":"हे परमेश्वरा, तू सिद्ध केलेल्या तारणाची मी उत्कंठा धरली आहे; तुझ्या नियमशास्त्रात मला आनंद आहे."},{"number":175,"verse":"माझा जीव वाचो, म्हणजे तो तुझी स्तुती करील; तुझे निर्णय मला साहाय्य करोत."},{"number":176,"verse":"हरवलेल्या मेंढरासारखा मी हरवलो आहे; तू आपल्या दासाचा शोध कर; कारण मी तुझ्या आज्ञा कधी विसरलो नाही."}]}