{"bibleAbbr":"mrRV2015","bookName":"स्तोत्रसंहिता","bookEnglishName":"Psalms","chapterNumber":26,"verses":[{"number":1,"verse":"( सात्त्विकतेचा दावा) दाविदाचे स्तोत्र. हे परमेश्वरा, माझा न्याय कर, कारण मी सात्त्विकपणे वागलो आहे, आणि परमेश्वरावर भरवसा ठेवला आहे; मी घसरणार नाही."},{"number":2,"verse":"हे परमेश्वरा, मला कसास लाव, माझी पारख कर; माझे अंतर्याम व माझे हृदय पडताळून पाहा."},{"number":3,"verse":"तुझे वात्सल्य माझ्या दृष्टीपुढे आहे; तुझ्या सत्यमार्गाने मी चाललो आहे."},{"number":4,"verse":"अधम लोकांत मी बसलो नाही; कपटी लोकांची संगत मी धरणार नाही."},{"number":5,"verse":"दुष्कर्म्यांच्या सभेचा मी द्वेष करतो; दुर्जनांबरोबर मी बसणार नाही."},{"number":6,"verse":"हे परमेश्वरा, मी निर्दोषतेने आपले हात धुईन आणि तुझ्या वेदीला फेरा घालीन;"},{"number":7,"verse":"म्हणजे मी प्रकटपणे तुझे उपकारस्मरण करीन व तुझी सर्व आश्‍चर्यकर्मे वर्णन करीन."},{"number":8,"verse":"हे परमेश्वरा, तुझे वसतिस्थान, तुझ्या गौरवाचे निवासस्थान ही मला प्रिय आहेत."},{"number":9,"verse":"पातक्यांबरोबर माझा जीव आणि पातकी मनुष्यांबरोबर माझा प्राण काढून नेऊ नकोस;"},{"number":10,"verse":"त्यांचे हात उपद्रवाने भरलेले आहेत, त्यांचा उजवा हात लाचलुचपतींनी भरलेला आहे."},{"number":11,"verse":"मी तर सात्त्विकपणे वागेन; माझा उद्धार कर, माझ्यावर दया कर."},{"number":12,"verse":"माझा पाय प्रशस्त स्थळी स्थिर आहे; जनसभांत मी परमेश्वराचा धन्यवाद करीन."}]}