{"bibleAbbr":"mrRV2015","bookName":"स्तोत्रसंहिता","bookEnglishName":"Psalms","chapterNumber":37,"verses":[{"number":1,"verse":"( दुष्ट व देवभक्‍त ह्यांचे भवितव्य) दाविदाचे स्तोत्र. दुष्कर्म्यांवर जळफळू नकोस; अन्याय करणार्‍यांचा हेवा करू नकोस."},{"number":2,"verse":"कारण ते गवताप्रमाणे लवकर कापले जातात, हिरवळीसारखे वाळून जातात."},{"number":3,"verse":"परमेश्वरावर भाव ठेव व सदाचाराने वाग; देशात वस्ती करून राहा, इमानाने चाल;"},{"number":4,"verse":"म्हणजे परमेश्वराच्या ठायी तुला आनंद होईल; तो तुझे मनोरथ पूर्ण करील."},{"number":5,"verse":"आपला जीवितक्रम परमेश्वरावर सोपवून दे; त्याच्यावर भाव ठेव म्हणजे तो तुझी कार्यसिद्धी करील."},{"number":6,"verse":"तो तुझे नीतिमत्त्व प्रकाशासारखे, तुझे न्यायत्व मध्यान्हासारखे प्रकट करील."},{"number":7,"verse":"परमेश्वराच्या अधीन होऊन स्वस्थ राहा; त्याची प्रतीक्षा शांतपणे करीत राहा; जो मनुष्य आपल्या मार्गाने उत्कर्ष पावतो, जो मनुष्य दुष्ट संकल्प सिद्धीस नेतो त्याच्यावर जळफळू नकोस."},{"number":8,"verse":"राग सोडून दे, क्रोधाविष्टपणाचा त्याग कर; जळफळू नकोस, अशाने दुष्कर्माकडे प्रवृत्ती होते."},{"number":9,"verse":"दुष्कर्म करणार्‍यांचा उच्छेद होईल; पण परमेश्वराची प्रतीक्षा करणारे पृथ्वीचे वतन पावतील."},{"number":10,"verse":"थोडक्याच अवधीत दुर्जन नाहीसा होईल; तू त्याचे ठिकाण शोधशील तरी त्याचा पत्ता लागणार नाही;"},{"number":11,"verse":"पण लीन जन पृथ्वीचे वतन पावतील; ते उदंड शांतिसुखाचा उपभोग घेतील."},{"number":12,"verse":"दुर्जन नीतिमानाविरुद्ध मसलती करतो, त्याच्यावर दातओठ खातो."},{"number":13,"verse":"प्रभू दुर्जनाला हसत आहे, कारण त्याचा दिवस येत आहे हे त्याला दिसते."},{"number":14,"verse":"दीनदुबळ्यांना पाडायला, सरळ मार्गाने चालणार्‍यांचा वध करायला दुर्जनांनी तलवार उपसली आहे व धनुष्य वाकवून सज्ज केले आहे."},{"number":15,"verse":"त्यांची तलवार त्यांच्याच उरात शिरेल, आणि त्यांच्या धनुष्यांचा चुराडा होईल."},{"number":16,"verse":"नीतिमानाचे अल्प धन अनेक दुर्जनांच्या विपुल धनापेक्षा उत्तम आहे."},{"number":17,"verse":"दुर्जनांचे बाहू मोडतील, पण नीतिमानांचा आधार परमेश्वर आहे."},{"number":18,"verse":"सात्त्विकांच्या दिनचर्येकडे परमेश्वराचे लक्ष असते; त्यांचे वतन सर्वकाळ टिकेल."},{"number":19,"verse":"ते विपत्काली लज्जित होणार नाहीत; ते दुष्काळाच्या दिवसांत तृप्त राहतील."},{"number":20,"verse":"दुर्जन तर नाश पावतील; परमेश्वराचे वैरी कुरणाच्या क्षणिक शोभेसारखे होतील; ते नाहीसे होतील; ते धुरासारखे नाहीसे होऊन जातील."},{"number":21,"verse":"दुर्जन उसने घेतो आणि परत करीत नाही; नीतिमान उदारपणे वागतो व दान देतो."},{"number":22,"verse":"ज्यांना त्याचा आशीर्वाद प्राप्त होतो ते पृथ्वीचे वतन पावतील; ज्यांना त्याचा शाप लागेल त्यांचा उच्छेद होईल."},{"number":23,"verse":"परमेश्वर मनुष्याची गती स्थिर करतो, आणि त्याचा मार्ग त्याला प्रिय आहे."},{"number":24,"verse":"तो पडला तरी सपशेल पडणार नाही; कारण परमेश्वर त्याला हात देऊन सावरील."},{"number":25,"verse":"मी तरुण होतो आणि आता म्हातारा झालो, तरी नीतिमान निराश्रित झालेला किंवा त्याची संतती भिकेस लागलेली मी पाहिली नाही."},{"number":26,"verse":"तो नेहमी उदार असतो, तो उसने देतो; त्याची संतती आशीर्वादित असते."},{"number":27,"verse":"वाइटापासून दूर राहा, बरे ते कर; म्हणजे तुझी वस्ती कायम राहील."},{"number":28,"verse":"कारण परमेश्वराला न्याय प्रिय आहे; तो आपल्या भक्तांना सोडत नाही; त्यांचे रक्षण सर्वकाळ होते; पण दुर्जनांच्या संततीचा उच्छेद होतो."},{"number":29,"verse":"नीतिमान पृथ्वीचे वतन पावतील, तिच्यात ते सर्वदा वास करतील."},{"number":30,"verse":"नीतिमानाचे मुख सुज्ञान वदते, त्याची जीभ न्याय उच्चारते."},{"number":31,"verse":"त्याच्या देवाचे नियमशास्त्र त्याच्या हृदयात असते; त्याचे पाय घसरणार नाहीत."},{"number":32,"verse":"दुर्जन नीतिमानावर टपलेला असतो, व त्याला जिवे मारण्यास तो पाहत असतो."},{"number":33,"verse":"परमेश्वर त्याला त्याच्या हाती देणार नाही, त्याचा न्याय होईल तेव्हा तो त्याला दोषी ठरवणार नाही."},{"number":34,"verse":"परमेश्वराची प्रतीक्षा कर व त्याच्या मार्गाचे अवलंबन कर, म्हणजे तो तुझी उन्नती करून तुला पृथ्वीचे वतन देईल; दुर्जनांचा उच्छेद झालेला तू आपल्या डोळ्यांनी पाहशील."},{"number":35,"verse":"मी एक निर्दय दुर्जन पाहिला, तो हिरव्यागार वृक्षासारखा आपल्या जागी विस्तारलेला दिसला;"},{"number":36,"verse":"पण मी तिकडून गेलो तेव्हा त्याचा मागमूस राहिला नव्हता; मी त्याचा शोध केला तरी तो सापडला नाही."},{"number":37,"verse":"सात्त्विक मनुष्याकडे लक्ष दे, सरळ मनुष्याकडे पाहा; शांतिप्रिय मनुष्याचा वंश टिकून राहील."},{"number":38,"verse":"पातकी तर पूर्णपणे नष्ट होतील; दुर्जनांचा वंश छाटला जाईल;"},{"number":39,"verse":"परंतु नीतिमानांचे तारण परमेश्वरापासून होते; संकटसमयी तोच त्यांचा दुर्ग आहे."},{"number":40,"verse":"परमेश्वर त्यांना साहाय्य करतो व त्यांना मुक्त करतो; त्यांना दुर्जनांपासून मुक्त करतो व तारतो, कारण त्यांनी त्याचा आश्रय घेतला आहे."}]}