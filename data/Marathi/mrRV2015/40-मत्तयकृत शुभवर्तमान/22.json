{"bibleAbbr":"mrRV2015","bookName":"मत्तयकृत शुभवर्तमान","bookEnglishName":"Matthew","chapterNumber":22,"verses":[{"number":1,"verse":"( लग्नाच्या मेजवानीचा दृष्टान्त) येशू पुन्हा त्यांच्याशी दाखले देऊन बोलू लागला :"},{"number":2,"verse":"“स्वर्गाचे राज्य कोणाएका राजासारखे आहे; त्याने आपल्या पुत्राच्या लग्नाची मेजवानी दिली;"},{"number":3,"verse":"आणि लग्नाच्या मेजवानीस ज्यांना आमंत्रण दिले होते, त्यांना बोलावण्याकरता त्याने आपले दास पाठवले; परंतु ते येईनात."},{"number":4,"verse":"पुन्हा त्याने दुसरे दास पाठवले व त्यांना म्हटले की, ‘आमंत्रितांना असे सांगा, पाहा, मी जेवण तयार केले आहे; माझे बैल व पुष्ट पशू कापले आहेत, सर्व सिद्ध आहे, लग्नाच्या मेजवानीस चला.’"},{"number":5,"verse":"तरी ते मनावर न घेता ते कोणी आपल्या शेताला, कोणी व्यापाराला गेले,"},{"number":6,"verse":"आणि बाकीच्यांनी त्याच्या दासांना धरून त्यांचा अपमान केला व त्यांना जिवे मारले."},{"number":7,"verse":"तेव्हा राजाला राग आला आणि त्याने आपले सैनिक पाठवून त्या घातक्यांचा नाश केला व त्यांचे नगर जाळून टाकले."},{"number":8,"verse":"मग तो आपल्या दासांना म्हणाला, ‘लग्नाची तयारी आहे खरी, परंतु आमंत्रित लायकीचे नव्हते."},{"number":9,"verse":"म्हणून तुम्ही चवाठ्यांवर जाऊन जितके तुम्हांला आढळतील तितक्यांना लग्नाच्या मेजवानीस बोलवा.’"},{"number":10,"verse":"मग त्या दासांनी रस्त्यांवर जाऊन बरेवाईट असे जितके त्यांना आढळले त्या सर्वांना एकत्र जमवले आणि लग्नाचा मांडव जेवणार्‍यांनी भरून गेला."},{"number":11,"verse":"मग राजा जेवणार्‍यांना पाहण्यास आत आला, तेव्हा लग्नाचा पोशाख न घातलेला असा एक माणूस त्याच्या दृष्टीस पडला."},{"number":12,"verse":"त्याला तो म्हणाला, ‘मित्रा, तू लग्नाचा पोशाख न घालता येथे कसा शिरलास?’ त्याला काही उत्तर देता येईना."},{"number":13,"verse":"तेव्हा राजाने चाकरांना सांगितले, ‘ह्याचे हातपाय बांधून ह्याला घेऊन जा व बाहेरील अंधारात टाका, तेथे रडणे व दात खाणे चालेल.’"},{"number":14,"verse":"कारण बोलावलेले पुष्कळ आहेत, पण निवडलेले थोडके आहेत.”"},{"number":15,"verse":"( कैसराला कर देण्याविषयीचा प्रश्‍न) नंतर परूश्यांनी जाऊन त्याला बोलण्यात कसे पकडावे ह्याविषयी मसलत केली."},{"number":16,"verse":"त्यांनी आपल्या शिष्यांना हेरोद्यांसह त्याच्याकडे पाठवून म्हटले, “गुरूजी आम्हांला ठाऊक आहे की, आपण खरे आहात, परमेश्वराचा मार्ग खरेपणाने शिकवता व कोणाची भीड धरत नाही; कारण आपण तोंड पाहून बोलत नाही."},{"number":17,"verse":"आपल्याला काय वाटते हे आम्हांला सांगा, कैसराला कर देणे योग्य आहे की नाही?”"},{"number":18,"verse":"येशू त्यांचे दुष्टपण ओळखून म्हणाला, “अहो ढोंग्यांनो, माझी परीक्षा कशाला पाहता?"},{"number":19,"verse":"कराचे नाणे मला दाखवा.” तेव्हा त्यांनी त्याच्याजवळ एक रुपया दिला."},{"number":20,"verse":"त्याने त्यांना म्हटले, “हा मुखवटा व हा लेख कोणाचा?”"},{"number":21,"verse":"ते म्हणाले, “कैसराचा.” तेव्हा त्याने त्यांना म्हटले, “तर मग कैसराचे ते कैसराला आणि देवाचे ते देवाला भरून द्या.”"},{"number":22,"verse":"हे ऐकून ते थक्‍क झाले व त्याला सोडून गेले."},{"number":23,"verse":"( पुनरुत्थानाविषयीचा प्रश्‍न) पुनरुत्थान होत नाही, असे म्हणणार्‍या सदूक्यांनी त्याच दिवशी त्याच्याकडे येऊन त्याला विचारले,"},{"number":24,"verse":"“गुरूजी, मोशेने सांगितले आहे की, ‘जर एखादा मनुष्य संतान नसता मेला तर त्याच्या भावाने त्याच्या पत्नीबरोबर विवाह करून आपल्या भावाचा वंश चालवावा.’"},{"number":25,"verse":"आमच्यामध्ये सात भाऊ होते; त्यांतला पहिला लग्न करून मेला आणि त्याला संतती नसल्यामुळे त्याची बायको त्याच्या भावाची झाली."},{"number":26,"verse":"अशा प्रकारे दुसरा व तिसरा असे ते सातही जण मेले."},{"number":27,"verse":"आणि सर्वांमागून ती स्त्री मेली."},{"number":28,"verse":"तर पुनरुत्थान झाल्यावर ती त्या सात जणांपैकी कोणाची बायको होईल? कारण ती त्या सर्वांची झाली होती.”"},{"number":29,"verse":"येशूने त्यांना उत्तर दिले, “तुम्ही शास्त्र व देवाचे सामर्थ्य जाणत नसल्यामुळे भ्रमात पडला आहात."},{"number":30,"verse":"कारण पुनरुत्थान झाल्यावर ते लग्न करून घेत नाहीत व त्या लग्नात दिल्या जात नाहीत; तर स्वर्गातील देवदूतांप्रमाणे असतात."},{"number":31,"verse":"मृतांच्या पुनरुत्थानाविषयी देवाने तुम्हांला जे सांगितले ते तुमच्या वाचनात आले नाही काय?"},{"number":32,"verse":"ते असे की, ‘मी अब्राहामाचा देव, इसहाकाचा देव व याकोबाचा देव आहे.’ तो मृतांचा देव नव्हे, तर जिवंतांचा आहे.”"},{"number":33,"verse":"हे ऐकून लोकसमुदायांना त्याच्या शिकवणीचे आश्‍चर्य वाटले."},{"number":34,"verse":"( सर्वांत मोठ्या आज्ञेविषयीचा प्रश्‍न) त्याने सदूक्यांना निरुत्तर केले हे ऐकून परूशी एकत्र जमले."},{"number":35,"verse":"आणि त्यांच्यातील एका शास्त्र्याने त्याची परीक्षा पाहण्याकरता विचारले,"},{"number":36,"verse":"“गुरूजी, नियमशास्त्रातील कोणती आज्ञा मोठी आहे?”"},{"number":37,"verse":"येशू त्याला म्हणाला, “‘तू आपला देव परमेश्वर ह्याच्यावर पूर्ण अंतःकरणाने, पूर्ण जिवाने व पूर्ण मनाने प्रीती कर.’"},{"number":38,"verse":"हीच मोठी व पहिली आज्ञा आहे."},{"number":39,"verse":"हिच्यासारखी दुसरी ही आहे की, ‘तू आपल्या शेजार्‍यावर स्वतःसारखी प्रीती कर.’"},{"number":40,"verse":"ह्या दोन आज्ञांवर सर्व नियमशास्त्र व संदेष्ट्यांचे ग्रंथ अवलंबून आहेत.”"},{"number":41,"verse":"( मशीहाविषयीचा प्रश्‍न) परूशी एकत्र जमले असता येशूने त्यांना विचारले,"},{"number":42,"verse":"“ख्रिस्ताविषयी तुम्हांला काय वाटते? तो कोणाचा पुत्र आहे?” ते त्याला म्हणाले, “दाविदाचा.”"},{"number":43,"verse":"त्याने त्यांना म्हटले, “तर मग दावीद आत्म्याच्या प्रेरणेने त्याला प्रभू असे कसे म्हणतो?"},{"number":44,"verse":"‘परमेश्वराने माझ्या प्रभूला सांगितले, मी तुझ्या शत्रूंना तुझ्या पायांखाली घालीपर्यंत तू माझ्या उजवीकडे बस.’"},{"number":45,"verse":"दावीद जर त्याला प्रभू म्हणतो तर तो त्याचा पुत्र कसा असणार?”"},{"number":46,"verse":"तेव्हा कोणाला एका शब्दानेही त्याला उत्तर देता येईना आणि त्या दिवसापासून त्याला आणखी काही विचारण्यास कोणीही धजला नाही."}]}