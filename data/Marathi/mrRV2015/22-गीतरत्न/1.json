{"bibleAbbr":"mrRV2015","bookName":"गीतरत्न","bookEnglishName":"Song of Songs","chapterNumber":1,"verses":[{"number":1,"verse":"( वधू व यरुशलेमकन्या) शलमोनाने रचलेले गीतरत्न."},{"number":2,"verse":"तो मला मुखचुंबन देवो; तुझे प्रेम द्राक्षारसाहून मधुर आहे."},{"number":3,"verse":"तुझ्या सुवासिक अत्तराचा घमघमाट सुटतो; तुझे नाव सिंचन केलेले सुगंधी अत्तरच होय; म्हणूनच कुमारी तुझ्यावर प्रेम करतात."},{"number":4,"verse":"माझ्या चित्ताचे आकर्षण कर, म्हणजे आम्ही तुझ्यामागून धावत येऊ. राजाने मला अंत:पुरी आणले आहे. आम्ही तुझ्या ठायी आनंदोत्सव करू; तुझे प्रेम द्राक्षारसाहून अधिक वर्णू; त्या एकनिष्ठपणे तुझ्यावर प्रीती करीत आहेत."},{"number":5,"verse":"यरुशलेमनिवासी कन्यांनो, मी काळीसावळी पण सुरूप आहे. केदाराच्या तंबूसारखी, शलमोनाच्या पडद्यांसारखी मी काळी आहे."},{"number":6,"verse":"मी काळीसावळी आहे हे मनात आणू नका, कारण मी उन्हाने होरपळले आहे. माझे सहोदर बंधू माझ्यावर संतप्त झाले; त्यांनी मला द्राक्षीच्या मळ्यांची राखण करण्यासाठी ठेवले; पण माझ्या स्वत:च्या मळ्याची राखण मी केली नाही."},{"number":7,"verse":"माझ्या प्राणसख्या, मला सांग : तू आपला कळप कोठे चारतोस? दुपारी तो कोठे बसवतोस? तुझ्या सोबत्यांच्या कळपांजवळ मी का भ्रमत राहावे?"},{"number":8,"verse":"हे परम सुंदर स्त्रिये, तुला हे ठाऊक नसेल तर तू त्या शेरडामेंढरांच्या पावलांमागे पाऊल टाकून जा; मेंढपाळांच्या राहुट्यांनजीक आपली करडे चारत राहा."},{"number":9,"verse":"( वधूवर) माझ्या सखे, मी तुला फारोच्या रथाच्या घोडीसारखा लेखतो."},{"number":10,"verse":"गोफांनी तुझे गाल, रत्नहारांनी तुझा कंठ सुरेख दिसत आहे."},{"number":11,"verse":"आम्ही तुझ्यासाठी चांदीचे टिके लावलेले सोन्याचे गोफ करू."},{"number":12,"verse":"राजा मेजाजवळ बसला असता माझ्या जटामांसीचा सुगंध पसरला."},{"number":13,"verse":"माझा वल्लभ माझ्या कुचद्वयामध्ये ठेवलेल्या गंधरसाच्या पुडीसारखा मला आहे."},{"number":14,"verse":"माझा वल्लभ मला एन-गेदी येथील द्राक्षीच्या मळ्यातील मेंदीच्या पुष्पगुच्छाप्रमाणे आहे."},{"number":15,"verse":"माझ्या सखे, तू सुंदर आहेस; अगे, तू सुंदर आहेस! तुझे नेत्र कपोतांसारखे आहेत."},{"number":16,"verse":"माझ्या वल्लभा, तूच सुरूप आहेस; तूच मनोहर आहेस; आमचा मंचक पर्णशय्या आहे."},{"number":17,"verse":"आमच्या घराच्या तुळया गंधसरूच्या आहेत; आमची तक्तपोशी सुरूची आहे."}]}