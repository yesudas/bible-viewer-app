{"bibleAbbr":"mrRV2015","bookName":"पौलाचे करिंथकरांस पहिले पत्र","bookEnglishName":"1 Corinthians","chapterNumber":13,"verses":[{"number":1,"verse":"( प्रीती सर्वोत्कृष्ट दान होय) मी माणसांच्या व देवदूतांच्या भाषांमध्ये बोलत असलो, पण माझ्या ठायी प्रीती नसली, तर मी वाजणारी थाळी किंवा झणझणणारी झांज असा आहे."},{"number":2,"verse":"मला संदेश देण्याची शक्ती असली, मला सर्व गुजे व सर्व विद्या अवगत असल्या, आणि डोंगर ढळवता येतील इतका दृढ माझा विश्वास असला, पण माझ्या ठायी प्रीती नसली, तर मी काहीच नाही."},{"number":3,"verse":"मी आपले सर्व धन अन्नदानार्थ दिले व मी आपले जिवंत शरीर जाळण्यासाठी दिले, पण माझ्या ठायी प्रीती नसली तर मला काही लाभ नाही."},{"number":4,"verse":"प्रीती सहनशील आहे, परोपकारी आहे; प्रीती हेवा करत नाही; प्रीती बढाई मारत नाही, फुगत नाही;"},{"number":5,"verse":"ती गैरशिस्त वागत नाही, स्वार्थ पाहत नाही, चिडत नाही, अपकार स्मरत नाही;"},{"number":6,"verse":"ती अनीतीत आनंद मानत नाही, तर सत्यासंबंधी आनंद मानते;"},{"number":7,"verse":"ती सर्वकाही सहन करते, सर्वकाही खरे मानण्यास सिद्ध असते, सर्वांची आशा धरते, सर्वांसंबंधाने धीर धरते."},{"number":8,"verse":"प्रीती कधी अंतर देत नाही; संदेश असले तरी ते संपतील. भाषा असल्या तरी त्या समाप्त होतील; आणि विद्या असली तरी ती संपेल."},{"number":9,"verse":"कारण आपल्याला केवळ अंशतः कळते, आणि अंशतः संदेश देता येतो;"},{"number":10,"verse":"पण जे पूर्ण ते येईल तेव्हा अपूर्णता नष्ट होईल."},{"number":11,"verse":"मी मूल होतो तेव्हा मुलासारखा बोलत असे, मुलासारखी माझी बुद्धी असे, मुलासारखे माझे विचार असत; आता प्रौढ झाल्यावर मी पोरकटपणाच्या गोष्टी सोडून दिल्या आहेत."},{"number":12,"verse":"कारण हल्ली आपल्याला आरशात अस्पष्ट असे दिसते; परंतु नंतर आपण साक्षात पाहू. आता मला कळते ते अपूर्ण आहे; पण नंतर, मला जसे पूर्णपणे ओळखण्यात आले आहे तसे, मी पूर्णपणे ओळखीन."},{"number":13,"verse":"सारांश, विश्वास, आशा, प्रीती ही तिन्ही टिकणारी आहेत; परंतु त्यांत प्रीती श्रेष्ठ आहे."}]}