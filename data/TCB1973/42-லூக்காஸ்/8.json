{
  "bibleAbbr" : "TCB1973",
  "bookName" : "லூக்காஸ்",
  "bookEnglishName" : "Luke",
  "chapterNumber" : 8,
  "verses" : [ {
    "number" : 1,
    "verse" : "பின்னர் கடவுளின் அரசைப்பற்றிய நற்செய்தியை அறிவித்துக்கொண்டே இயேசு ஊர் ஊராய்ச் செல்லலானார். பன்னிருவரும் அவருடன் சென்றனர்."
  }, {
    "number" : 2,
    "verse" : "பொல்லாத ஆவிகளினின்றும் பிணிகளினின்றும் குணமான பெண்கள் சிலரும் அவர்களோடு இருந்தனர். இப்பெண்கள் யாரெனில், ஏழு பேய்கள் நீங்கப்பெற்ற மதலேன் என்னும் மரியாள்,"
  }, {
    "number" : 3,
    "verse" : "ஏரோதின் காரியத்தலைவன் கூசாவின் மனைவி அருளம்மாள், சூசன்னா, மற்றும் பெண்கள் பலர் இவர்கள் தங்கள் உடைமைகளைக் கொண்டு அவருக்குப் பணிவிடை செய்துவந்தார்கள்."
  }, {
    "number" : 4,
    "verse" : "பெருந் திரளான மக்கள் எல்லா ஊர்களிலிருந்தும் அவரிடம் வந்தபோது அவர் உவமையாகக் கூறியது:"
  }, {
    "number" : 5,
    "verse" : "\"விதைப்பவன் விதையை விதைக்கச் சென்றான். விதைக்கும்பொழுது சில விதைகள் வழியோரமாய் விழுந்தன; அவை மிதிபட்டு வானத்துப் பறவைகளால் தின்னப்பட்டன."
  }, {
    "number" : 6,
    "verse" : "சில பாறைமீது விழுந்தன; முளைத்தும் ஈரமின்மையால் காய்ந்துபோயின"
  }, {
    "number" : 7,
    "verse" : "சில முட்செடிகளின் நடுவே விழுந்தன; 'கூடவளர்ந்த முட்செடிகளோ அவற்றை நெரித்துவிட்டன."
  }, {
    "number" : 8,
    "verse" : "சில நன்னிலத்தில விழுந்தன; அவை முளைத்து நூறு மடங்கு பலன் கொடுத்தன. கேட்கச் செவியுள்ளவன் கேட்கட்டும்.\""
  }, {
    "number" : 9,
    "verse" : "பின்னர், அவருடைய சீடர், \"இவ்வுவமையின் பொருள் யாது?\" என்று வினவினர்."
  }, {
    "number" : 10,
    "verse" : "அவர் அவர்களுக்குச் கூறியது: \"கடவுளுடைய அரசின் மறைபொருளை அறிய உங்களுக்குக் கொடுத்து வைத்திருக்கிறது. மற்றவர்களுக்கோ, அவர்கள் கண்டும் காணாதவாறும், கேட்டும் உணராதவாறும் அவை உவமைகளாகக் கூறப்பட்டன."
  }, {
    "number" : 11,
    "verse" : "\"இந்த உவமையின் பொருளாவது: விதை கடவுளின் வார்த்தை."
  }, {
    "number" : 12,
    "verse" : "வழியோரமாய் விழுந்த விதை, அவ்வார்த்தையைக் கேட்பவர்களைக் குறிக்கிறது. அவர்கள் அதைக் கேட்கிறார்கள். ஆனால், அலகை வந்து அவர்கள் விசுவாசித்து மீட்புப்பெறாதபடி அவ்வார்த்தையை அவர்கள் உள்ளத்திலிருந்து எடுத்துவிடுகிறது."
  }, {
    "number" : 13,
    "verse" : "பாறைமீது விழுந்த விதை, அவ்வார்த்தையைக் கேட்கும்போது அதை ஏற்றுக்கொள்பவர்களைக் குறிக்கிறது. மகிழ்வோடு ஏற்றுக்கொள்கிறார்கள். ஆனால், அவர்கள் வேரற்றவர்கள்; சிறிது காலம் விசுவசித்து, சோதனை வேளையில் பின்வாங்குகிறார்கள்."
  }, {
    "number" : 14,
    "verse" : "முட்செடிகள் நடுவில் விழுந்த விதை, வார்த்தையைக் கேட்கும் வேறு சிலரைக் குறிக்கிறது. அவர்களும் கேட்கிறார்கள். ஆனால், நாளாவட்டத்தில் கவலைகள், செல்வம், வாழ்வின் இன்பங்களால் அது நெரிக்கப்பட்டு முதிர்ச்சியடைவதில்லை."
  }, {
    "number" : 15,
    "verse" : "நல்ல நிலத்தில் விழுந்த விதையோ வார்த்தையைக் கேட்டுச் சீரிய செம்மனத்தில் பதித்து நிலையாயிருந்து பலன் அளிப்பவர் ஆவர்."
  }, {
    "number" : 16,
    "verse" : "எவனும் விளக்கை ஏற்றிப் பாத்திரத்தால் மூடுவதில்லை; கட்டிலின் கீழ் வைப்பதுமில்லை. உள்ளே வருபவர் ஒளியைக் காணும்படி அதை விளக்குத் தண்டின் மீது வைப்பான்."
  }, {
    "number" : 17,
    "verse" : "வெளிப்படாமல் ஒளிந்திருப்பது ஒன்றுமில்லை. அறியப்படாமலும் வெளியாகாமலும் மறைந்திருப்பது ஒன்றுமில்லை."
  }, {
    "number" : 18,
    "verse" : "ஆகையால், நீங்கள் எத்தகைய மனநிலையில் தேவவார்த்தையைக் கேட்கிறீர்கள் என்று பார்த்துக்கொள்ளுங்கள். உள்ளவனுக்குக் கொடுக்கப்படும். இல்லாதவனிடமிருந்து, உள்ளதாகக் கருதுவதும் எடுக்கப்படும்.\""
  }, {
    "number" : 19,
    "verse" : "அவருடைய தாயும் சகோதரரும் அவரிடம் வந்தனர். ஆனால் கூட்ட மிகுதியினால் அவரை அணுகமுடியவில்லை."
  }, {
    "number" : 20,
    "verse" : "உம் தாயும் சகோதரரும் உம்மைக் காண விரும்பி வெளியே நிற்கின்றனர்\" என்று அவருக்கு அறிவித்தனர்."
  }, {
    "number" : 21,
    "verse" : "அதற்கு அவர், \"கடவுளின் வார்த்தையைக் கேட்டு அதன்படி நடக்கிறவர்களே எனக்குத் தாயும் சகோதரரும் ஆவர்\" எனக் கூறினார்."
  }, {
    "number" : 22,
    "verse" : "ஒருநாள் தம்முடைய சீடரோடு படகேறி, \"ஏரியின் அக்கரைக்குச் செல்வோம்\" என அவர்களுக்குச் சொன்னார். அவர்களும் படகைச் செலுத்தினார்கள்."
  }, {
    "number" : 23,
    "verse" : "அவர்கள் படகு ஓட்டுகையில் அவர் உறங்கினார். அப்போது புயற்காற்று கடலில் வீசியது. படகு நீரால் நிறைந்துபோகவே, அவர்கள் ஆபத்திற்குள்ளானார்கள்."
  }, {
    "number" : 24,
    "verse" : "அவரிடம் வந்து, \"குருவே, குருவே, மடிந்துபோகிறோம்\" என்று அவரை எழுப்பினர். அவர் எழுந்து காற்றையும் கொந்தளிப்பையும் கடியவே, அவை அடங்கின. அமைதி உண்டாயிற்று."
  }, {
    "number" : 25,
    "verse" : "பின்னர், அவர் அவர்களிடம், \"உங்கள் விசுவாசம் எங்கே?\" என்றார். அவர்களோ அச்சமுற்று, \"காற்றுக்கும் கடலுக்கும் இவர் ஆணையிட அவை இவருக்குக் கீழ்ப்படிகின்றனவே, இவர் யாராயிருக்கலாம்!\" என்று ஒருவருக்கொருவர் வியப்புடன் பேசிக்கொண்டனர்."
  }, {
    "number" : 26,
    "verse" : "பின்பு கலிலேயாவிற்கு எதிரே இருக்கும் கெரசேனர் நாட்டை நோக்கிப் படகை ஓட்டினர்."
  }, {
    "number" : 27,
    "verse" : "கரையேறியதும் அந்த ஊரைச் சார்ந்த ஒருவன் அவருக்கு எதிரே வந்தான். அவன் பேய்பிடித்தவன். நெடுநாளாய் ஆடையணியாது, வீட்டிலும் தங்காது, கல்லறைகளில் தங்கியிருந்தான்."
  }, {
    "number" : 28,
    "verse" : "இயேசுவைக் கண்டதும், கூக்குரலிட்டு அவர்முன் விழுந்து, \" இயேசுவே, உன்னத கடவுளின் மகனே, என் காரியத்தில் ஏன் தலையிடுகிறீர் ? உம்மை மன்றாடுகிறேன்: என்னை வதைக்கவேண்டாம்\" என உரக்கக் கத்தினான்."
  }, {
    "number" : 29,
    "verse" : "ஏனெனில், அம்மனிதனை விட்டகலும்படி இயேசு அசுத்த ஆவிக்குக் கட்டளையிட்டிருந்தார். எத்தனையோ முறை அது அவனைப் பிடித்து ஆட்டியிருக்கிறது. அவன் சங்கலியும் விலங்கும் மாட்டிக் காவல்காக்கப்பட்டிருந்தும் அவ்வேளைகளில் கட்டுகளை உடைப்பான்; பேயும் அவனைப் பாலைவனத்திற்கு இழுத்துச் செல்லும்."
  }, {
    "number" : 30,
    "verse" : "உன் பெயர் என்ன? என்று இயேசு அவனைக் கேட்டார். \"படை\" என்றான்.- ஏனெனில், பல பேய்கள் அவனுக்குள் புகுந்திருந்தன.-"
  }, {
    "number" : 31,
    "verse" : "பாதாளத்திற்குச் செல்லத் தங்களுக்குக் கட்டளை இடாதபடி அவரை வேண்டின."
  }, {
    "number" : 32,
    "verse" : "அங்கே பல பன்றிகள் கூட்டமாக மலையில் மேய்ந்துகொண்டிருந்தன. அவற்றிற்குள் போக விடையளிக்குமாறு பேய்கள் அவரை வேண்டவே, அவர் விடைகொடுத்தார்."
  }, {
    "number" : 33,
    "verse" : "பேய்கள் அம்மனிதனை விட்டுப் பன்றிகளுக்குள் புகுந்தன. அப்பன்றிக் கூட்டம் மேட்டிலிருந்து கடலில் பாய்ந்து மூழ்கிப்போயிற்று."
  }, {
    "number" : 34,
    "verse" : "மேய்ந்தவர்களோ நடந்ததைக் கண்டு ஓடிப்போய் நகரிலும் நாட்டுப்புறத்திலும் அறிவித்தார்கள்."
  }, {
    "number" : 35,
    "verse" : "அதைக் காண மக்கள் புறப்பட்டு இயேசுவிடம் வந்தனர். பேய்கள் நீங்கியவன் தன்னுணர்வுடன் ஆடை அணிந்து இயேசுவின் காலடியில் இருக்கக் கண்டு, அஞ்சினர்."
  }, {
    "number" : 36,
    "verse" : "நடந்ததைக் கண்டவர்கள், பேய்பிடித்தவன் எப்படி விடுவிக்கப் பெற்றான் என்று அவர்களுக்கு அறிவித்தனர்."
  }, {
    "number" : 37,
    "verse" : "கெரசேனர் நாட்டு மக்கள் எல்லாரும் திரண்டு வந்து, தங்களை விட்டகலும்படி அவரைக் கேட்டனர். ஏனெனில், அச்சம் அவர்களை ஆட்கொண்டது. அவர் படகிலேறித் திரும்பிப்போனார்."
  }, {
    "number" : 38,
    "verse" : "பேய்கள் நீங்கியவன் \"நானும் உம்மோடு வரவிடும்\" என்று மன்றாடினான்."
  }, {
    "number" : 39,
    "verse" : "இயேசுவோ, \"நீ உன் வீட்டுக்குத் திரும்பிப்போ. கடவுள் உனக்குச் செய்ததெல்லாம் தெரியப்படுத்து\" என்று கூறி அவனை அனுப்பிவிட்டார். அவன் நகரெங்கும் சென்று இயேசு தனக்குச் செய்ததெல்லாம் அறிவிக்கலானான்."
  }, {
    "number" : 40,
    "verse" : "இயேசு திரும்பி வரும்போது, மக்கள் திரள் அவரை வரவேற்றது. ஏனெனில், எல்லாரும் அவரை எதிர்பார்த்துக்கொண்டிருந்தனர்."
  }, {
    "number" : 41,
    "verse" : "இதோ! செபக்கூடத்தலைவனான யாயீர் என்னும் ஒருவன் வந்து இயேசுவின் காலில் விழுந்து தன் வீட்டுக்கு வரும்படி வேண்டினான்."
  }, {
    "number" : 42,
    "verse" : "ஏறக்குறைய பன்னிரண்டு வயதுள்ள அவனுடைய ஒரே மகள் சாகக்கிடந்தாள். அவர் போகையில் மக்கள் திரள் அவரை நெருக்கியது."
  }, {
    "number" : 43,
    "verse" : "பன்னிரு ஆண்டுகளாய்ப் பெரும்பாட்டினால் வருந்திய பெண் ஒருத்தி அக்கூட்டத்தில் இருந்தாள். ஒருவராலும் அவளைக் குணப்படுத்த முடியவில்லை."
  }, {
    "number" : 44,
    "verse" : "அவள் அவருக்குப் பின்னே சென்று அவருடைய போர்வையின் விளிம்பைத் தொட்டவுடனே பெரும்பாடு நின்றது."
  }, {
    "number" : 45,
    "verse" : "என்னைத் தொட்டது யார்?\" என்று இயேசு கேட்டார். \"யாரும் தொடவில்லை\" என்று அனைவரும் சொல்ல, இராயப்பரும் அவருடன் இருந்தோரும், \"குருவே, மக்கள் திரள் உம்மைச் சூழ்ந்து நெருக்குகிறதே\" என்றனர்."
  }, {
    "number" : 46,
    "verse" : "யாரோ என்னைத் தொட்டார்கள், வல்லமை என்னிடமிருந்து வெளியேறியதை நான் உணர்ந்தேன் என்று இயேசு கூறினார்."
  }, {
    "number" : 47,
    "verse" : "தான் கண்டுபிடிக்கப்பட்டதை அறிந்து, அவள் நடுங்கிக்கொண்டு அவரிடம் வந்து, அவர் முன்பாக விழுந்து, தான் அவரைத் தொட்ட காரணத்தையும், உடனே குணமானதையும் எல்லாருக்கும் முன்பாகத் தெரிவித்தாள்."
  }, {
    "number" : 48,
    "verse" : "அவரோ அவளை நோக்கி, \"மகளே, உன் விசுவாசம் உன்னைக் குணமாக்கிற்று. சமாதானமாய்ப் போ\" என்றார்."
  }, {
    "number" : 49,
    "verse" : "அவர் பேசிக்கொண்டிருக்கும் பொழுதே, செபக்கூடத் தலைவன் வீட்டிலிருந்து ஒருவன் வந்து, \"உம் மகள் இறந்துவிட்டாள். போதகரை இனித் தொந்தரை செய்யாதீர்\" என்றான்."
  }, {
    "number" : 50,
    "verse" : "இதைக் கேட்ட இயேசு சிறுமியின் தகப்பனிடம், \"அஞ்சாதே, விசுவசி, அதுபோதும்; அவள் பிழைப்பாள்\" என்றார்."
  }, {
    "number" : 51,
    "verse" : "அவர் வீட்டிற்கு வந்ததும் இராயப்பர், யாகப்பர், அருளப்பர், சிறுமியின் தாய் தந்தையர் இவர்களைத் தவிர வேறெவரையும் தம்மோடு உள்ளே வரவிடவில்லை."
  }, {
    "number" : 52,
    "verse" : "அனைவரும் அவளுக்காக மாரடித்து அழுதுகொண்டிருந்தனர். அவரோ, \"அழ வேண்டாம். அவள் சாகவில்லை, தூங்குகிறாள்\" என்றார்."
  }, {
    "number" : 53,
    "verse" : "ஆனால் அவர்கள், அவள் இறந்துவிட்டாள் என அறிந்திருந்ததால் அவரை ஏளனம் செய்தார்கள்."
  }, {
    "number" : 54,
    "verse" : "அவரோ, அவள் கையைப் பிடித்து, \"குழந்தாய், எழுந்திரு \" என்று கூப்பிட்டார்."
  }, {
    "number" : 55,
    "verse" : "உயிர் திரும்பி வரவே, அவள் உடனே எழுந்தாள். அவளுக்கு உணவு கொடுக்கச் சொன்னார்."
  }, {
    "number" : 56,
    "verse" : "அவளுடைய பெற்றோர் திகைத்துப் போயினர். நிகழ்ந்ததை எவருக்கும் சொல்ல வேண்டாம் என அவர்களுக்குக் கட்டளையிட்டார்."
  } ]
}