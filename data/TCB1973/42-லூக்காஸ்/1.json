{
  "bibleAbbr" : "TCB1973",
  "bookName" : "லூக்காஸ்",
  "bookEnglishName" : "Luke",
  "chapterNumber" : 1,
  "verses" : [ {
    "number" : 1,
    "verse" : "மாண்புமிக்க தெயோப்பிலுவே, நம்மிடையே நிறைவேறிய நிகழ்ச்சிகளைத் தொடக்கமுதல் கண்கூடாய்க் கண்டவர்கள் தேவவார்த்தையின் பணியாளராகி நம்மிடம் ஒப்படைத்துள்ளனர்."
  }, {
    "number" : 2,
    "verse" : "ஒப்படைத்தவாறே அவற்றைப் பலர் நிரல்பட எழுத முயன்றுள்ளனர்."
  }, {
    "number" : 3,
    "verse" : "அப்படியே நானும் யாவற்றையும் நுணுகி ஆய்ந்தறிந்து,"
  }, {
    "number" : 4,
    "verse" : "நீர் கேட்டு அறிந்தது உறுதி எனத் தெளியும்பொருட்டு முறையாக வரைவது நலமெனக் கண்டேன்."
  }, {
    "number" : 5,
    "verse" : "ஏரோது, யூதேயா நாட்டு அரசனாக இருந்த காலத்தில், அபியா வகுப்பைச் சார்ந்த சக்கரியாஸ் என்னும் குரு ஒருவர் இருந்தார். அவர் மனைவி, ஆரோன் குலத்தவள்; பெயர் எலிசபெத்து."
  }, {
    "number" : 6,
    "verse" : "இவ்விருவரும் ஆண்டவருடைய கற்பனைகள் முறைமைகளின்படி குறைகூற இடமில்லாமல் கடவுள் முன்னிலையில் நீதிமான்களாய் நடந்துவந்தனர்."
  }, {
    "number" : 7,
    "verse" : "எலிசபெத்து மலடியாய் இருந்தமையால், அவர்களுக்கு மகப்பேறு இல்லை. மேலும், இருவரும் வயது முதிர்ந்தவர்களாயும் இருந்தனர்."
  }, {
    "number" : 8,
    "verse" : "இவ்வாறு இருக்க, தம் பிரிவின் முறை வந்தபோது சக்கரியாஸ் கடவுள் முன்னிலையில் குருத்துவப் பணிசெய்து வருகையில்,"
  }, {
    "number" : 9,
    "verse" : "இறைவழிபாட்டு முறைமைப்படி ஆலயத்துள் சென்று தூபங்காட்ட அவருக்குச் சீட்டுவிழுந்தது."
  }, {
    "number" : 10,
    "verse" : "தூபங்காட்டுகிற வேளையிலே, மக்களெல்லாரும் கூட்டமாய் வெளியே செபித்துக்கொண்டிருந்தனர்."
  }, {
    "number" : 11,
    "verse" : "அப்பொழுது ஆண்டவருடைய தூதர் தூபப்பீடத்தின் வலப்பக்கத்தில் நின்றவண்ணம் அவருக்குத் தோன்றினார்."
  }, {
    "number" : 12,
    "verse" : "அவரைக் கண்டு சக்கரியாஸ் கலங்கினார்; அவரை அச்சம் ஆட்கொண்டது."
  }, {
    "number" : 13,
    "verse" : "வானதூதர் அவரிடம், \" சக்கரியாசே, அஞ்சாதே, உன் வேண்டுகோள் ஏற்கப்பெற்றது. உன் மனைவி எலிசபெத்து உனக்கு ஒரு மகனைப் பெறுவாள். அவருக்கு ' அருளப்பர் ' எனப் பெயரிடுவாய்."
  }, {
    "number" : 14,
    "verse" : "உனக்கு அகமகிழ்வும் அக்களிப்பும் உண்டாகும். அக்குழந்தையின் பிறப்பால் பலரும் மனமகிழ்வர்."
  }, {
    "number" : 15,
    "verse" : "அவர் ஆண்டவர்முன்னிலையில் மேலானவராய் இருப்பார்; திராட்சை இரசமோ மதுவோ குடிக்க மாட்டார். தாய் வயிற்றில் இருக்கும்போதே பரிசுத்த ஆவியால் நிரப்பப்பெறுவார்."
  }, {
    "number" : 16,
    "verse" : "அவர் இஸ்ராயேலர் பலரை அவர்களுடைய கடவுளாகிய ஆண்டவர்பக்கம் திருப்புவார்."
  }, {
    "number" : 17,
    "verse" : "தந்தையரையும் மக்களையும் ஒப்புரவாக்குவார். இறைவனுக்கு அடங்காதவர்களை நீதிமான்களின் மனநிலைக்குத் திருப்புவார். இவ்வாறு, ஆண்டவருக்கு ஏற்ற மக்களை ஆயத்தப்படுத்துவார். எலியாசை ஆட்கொண்டிருந்த தேவ ஆவியும் வல்லமையும் உடையவராய் அவர் ஆண்டவருக்குமுன்னே செல்வார் \" என்றார்."
  }, {
    "number" : 18,
    "verse" : "சக்கரியாஸ் தூதரிடம், \" இவையாவும் நிகழும் என எனக்கு எப்படித் தெரியும் ? நானோ வயதானவன், என் மனைவியும் வயதுமுதிர்ந்தவள் \" என்றார்."
  }, {
    "number" : 19,
    "verse" : "அதற்குத் தூதர், \" நான் கடவுளின் திருமுன் நிற்கும் கபிரியேல். உன்னிடம் பேசவும், இந்நற்செய்தியை உனக்கு அறிவிக்கவும் அனுப்பப்பெற்றேன்."
  }, {
    "number" : 20,
    "verse" : "இதோ! இவை நடைபெறும் நாள்வரை நீ பேசாமலும் பேச முடியாமலும் இருப்பாய். ஏனெனில், உரிய காலத்தில் நிறைவேறும் என் சொல்லை நீ நம்பவில்லை \" என்றார்."
  }, {
    "number" : 21,
    "verse" : "மக்கள் சக்கரியாசுக்காகக் காத்திருந்தனர். ஆலயத்தில் அவர் காலாந்தாழ்த்தியது பற்றி வியப்படைந்தனர்."
  }, {
    "number" : 22,
    "verse" : "அவர் வெளியே வந்தபொழுது, அவர்களிடம் பேச முடியவில்லை. ஆலயத்தில் ஏதோ காட்சி கண்டிருக்கவேண்டும் என்று அவர்கள் அறிந்துகொண்டார்கள். அவர் அவர்களுக்குச் சைகைகள் காட்டி நின்றார். அது முதல் ஊமையாகவே இருந்தார்."
  }, {
    "number" : 23,
    "verse" : "தம்முடைய திருப்பணி நாட்கள் கடந்ததும் அவர் வீடு திரும்பினார்."
  }, {
    "number" : 24,
    "verse" : "அடுத்து அவர் மனைவி எலிசபெத்து கருத்தரித்து ஐந்து மாதமளவும் பிறர் கண்ணில் படாதிருந்து,"
  }, {
    "number" : 25,
    "verse" : "மக்களுக்குள் எனக்கிருந்த இழிவைப்போக்க ஆண்டவர் என்னைக் கடைக்கண் நோக்கி இந்நாளில் இவ்வாறு செய்தருளினார் என்றாள்."
  }, {
    "number" : 26,
    "verse" : "ஆறாம் மாதத்திலே, கபிரியேல் தூதரைக் கடவுள் கலிலேயாவிலுள்ள நாசரேத்து என்னும் ஊரிலிருந்த ஒரு கன்னிகையிடம் அனுப்பினார்."
  }, {
    "number" : 27,
    "verse" : "அவள் தாவீது குலத்தவராகிய சூசை என்பருக்கு மண ஒப்பந்தமானவள். அவள் பெயர் மரியாள்."
  }, {
    "number" : 28,
    "verse" : "தூதர் அவளது இல்லம் சென்று, \" அருள் நிறைந்தவளே வாழ்க, ஆண்டவர் உம்முடனே \" என்றார்."
  }, {
    "number" : 29,
    "verse" : "இவ்வார்த்தைகளை அவள் கேட்டுக் கலங்கி, இவ்வாழ்த்து எத்தகையதோ என்று எண்ணிக்கொண்டிருந்தாள்."
  }, {
    "number" : 30,
    "verse" : "அப்போது வானதூதர் அவளைப் பார்த்து, \" மரியே, அஞ்சாதீர்; கடவுளின் அருளை அடைந்துள்ளீர்."
  }, {
    "number" : 31,
    "verse" : "இதோ! உம் வயிற்றில் கருத்தரித்து ஒரு மகனைப் பெறுவீர். அவருக்கு இயேசு என்னும் பெயரிடுவீர்."
  }, {
    "number" : 32,
    "verse" : "அவர் மேன்மை மிக்கவராயிருப்பார். உன்னதரின் மகன் எனப்படுவார். அவருடைய தந்தையான தாவீதின் அரியணையை ஆண்டவராகிய கடவுள் அவருக்கு அளிப்பார்."
  }, {
    "number" : 33,
    "verse" : "அவர் யாக்கோபின் குலத்தின்மீது என்றென்றும் அரசாள்வார். அவருடைய ஆட்சிக்கு முடிவே இராது\" என்றார்."
  }, {
    "number" : 34,
    "verse" : "மரியாள் தூதரிடம், \"இது எங்ஙனம் ஆகும்? நானோ கணவனை அறியேனே\" என்றாள்."
  }, {
    "number" : 35,
    "verse" : "அதற்கு வானதூதர், \"பரிசுத்த ஆவி உம்மீது வருவார். உன்னதரின் வல்லமை உம்மேல் நிழலிடும். ஆதலின் பிறக்கும் திருக்குழந்தை கடவுளுடைய மகன் எனப்படும்."
  }, {
    "number" : 36,
    "verse" : "இதோ! உம் உறவினளான எலிசபெத்தும் முதிர்ந்த வயதில் ஒரு மகனைக் கருத்தரித்திருக்கிறாள். மலடி எனப்படும் அவளுக்கு இது ஆறாம் மாதம்."
  }, {
    "number" : 37,
    "verse" : "ஏனெனில், கடவுளால் ஆகாதது ஒன்றுமில்லை\" என்றார்."
  }, {
    "number" : 38,
    "verse" : "மரியாளோ, \"இதோ! ஆண்டவருடைய அடிமை. உமது வாத்தையின்படியே எனக்கு ஆகட்டும்\" என்றாள். என்றதும் வானதூதர் அவளிடமிருந்து அகன்றார்."
  }, {
    "number" : 39,
    "verse" : "அந்நாட்களில், மரியாள் புறப்பட்டு யூதா மலைநாட்டிலுள்ள ஓர் ஊருக்கு விரைந்து சென்று,"
  }, {
    "number" : 40,
    "verse" : "சக்கரியாசின் வீட்டிற்கு வந்து எலிசபெத்தை வாழ்த்தினாள்."
  }, {
    "number" : 41,
    "verse" : "மரியாளின் வாழ்த்தை எலிசபெத்து கேட்டவுடனே, அவள் வயிற்றினுள்ளே குழந்தை துள்ளியது."
  }, {
    "number" : 42,
    "verse" : "எலிசபெத்து பரிசுத்த ஆவியால் நிரப்பப்பெற்று, \"பெண்களுக்குள் ஆசீர்வதிக்கப்பட்டவள் நீரே. உம்முடைய வயிற்றின் கனியும் ஆசீர்வதிக்கப் பட்டதே."
  }, {
    "number" : 43,
    "verse" : "என் ஆண்டவருடைய தாய் என்னிடம் வர நான் வாய்ப்புப் பெற்றது எப்படி?"
  }, {
    "number" : 44,
    "verse" : "உமது வாழ்த்து என் காதில் ஒலித்ததும், என் வயிற்றினுள்ளே குழந்தை அக்களிப்பால் துள்ளியது."
  }, {
    "number" : 45,
    "verse" : "ஆண்டவர் சொன்ன வாக்கு நிறைவேறும் என்று விசுவசித்தவள் பேறுபெற்றவளே\" என்று உரக்கக் கூவினாள்."
  }, {
    "number" : 46,
    "verse" : "அப்போது மரியாள் உரைத்ததாவது: \"என் ஆன்மா ஆண்டவரை ஏத்திப் போற்றுகின்றது."
  }, {
    "number" : 47,
    "verse" : "என் மீட்பராம் கடவுளை நினைந்து என் இதயம் களிகூருகின்றது."
  }, {
    "number" : 48,
    "verse" : "ஏனெனில், தாழ்நிலை நின்ற தம் அடிமையைக் கடைக்கண் நோக்கினார். இதோ! இந்நாள் முதல் எல்லாத் தலைமுறைகளும் என்னைப் பேறுடையாள் எனப் போற்றுமே."
  }, {
    "number" : 49,
    "verse" : "ஏனெனில், வல்லமை மிக்கவர் எனக்கு அரும்பெரும் செயல் பல புரிந்தார். அவர்தம் பெயர் புனிதமாமே."
  }, {
    "number" : 50,
    "verse" : "அவர்தம் இரக்கம் அவரை அஞ்சுவோர்க்குத் தலைமுறை தலைமுறையாய் உள்ளதாமே."
  }, {
    "number" : 51,
    "verse" : "அவர் தமது கைவன்மையைக் காட்டினார், நெஞ்சிலே செருக்குற்றவர்களைச் சிதறடித்தார்."
  }, {
    "number" : 52,
    "verse" : "வலியோரை அரியணையினின்று அகற்றினார், தாழ்ந்தோரை உயர்த்தினார்."
  }, {
    "number" : 53,
    "verse" : "பசித்தோரை நலன்களால் நிரப்பினார், செல்வரை வெறுங்கையராய் அனுப்பினார்."
  }, {
    "number" : 54,
    "verse" : "நம் முன்னோருக்கு அவர் சொன்னது போலவே ஆபிரகாமுக்கும் அவர்தம் வழிவந்தோர்க்கும் என்றென்றும் இரக்கம்காட்ட நினைவுகூர்ந்து"
  }, {
    "number" : 55,
    "verse" : "தம் அடியானாகிய இஸ்ராயேலை ஆதரித்தார்.\""
  }, {
    "number" : 56,
    "verse" : "மரியாள் ஏறக்குறைய மூன்று மாதம் எலிசபெத்தோடு தங்கியிருந்தபின்பு வீடுதிரும்பினாள்."
  }, {
    "number" : 57,
    "verse" : "எலிசபெத்துக்குப் பேறுகாலம் வந்தது. ஒரு மகனைப் பெற்றெடுத்தாள்."
  }, {
    "number" : 58,
    "verse" : "அவளுக்கு ஆண்டவர் மிகுந்த இரக்கம் காட்டியதைக் கேள்விப்பட்டு அயலாரும் உறவினரும் அவளோடு மகிழ்ந்தனர்."
  }, {
    "number" : 59,
    "verse" : "எட்டாம் நாள் குழந்தைக்கு விருத்தசேதனம் செய்ய வந்து, சக்கரியாஸ் என்று அவன் தந்தையின் பெயரையே அவனுக்கு இட விரும்பினர்."
  }, {
    "number" : 60,
    "verse" : "ஆனால், அவன்தாய் மறுத்து, \"அப்படியன்று, அருளப்பன் என்று அவனை அழைக்கவேண்டும்\" எனக் கூறினாள்."
  }, {
    "number" : 61,
    "verse" : "அதற்கு அவர்கள், \"உன் உறவினருள் இப்பெயர் கொண்டவர் ஒருவரும் இல்லையே\" என்று சொல்லி,"
  }, {
    "number" : 62,
    "verse" : "குழந்தைக்கு என்ன பெயரிட விரும்புகிறீர்?\" என்று தந்தையிடம் சைகை காட்டிக் கேட்டனர்."
  }, {
    "number" : 63,
    "verse" : "அவர் எழுது பலகையொன்றைக் கொண்டுவரச் சொல்லி, \"இவன் பெயர் அருளப்பன்\" என்று எழுதினார்."
  }, {
    "number" : 64,
    "verse" : "அனைவரும் வியப்படைந்தனர். அந்நேரமே அவரது வாய் திறக்க, நா கட்டவிழ, பேசத்தொடங்கி, கடவுளைப் போற்றினார்."
  }, {
    "number" : 65,
    "verse" : "அயலார் அனைவரையும் அச்சம் ஆட்கொண்டது. இச்செய்தியெல்லாம் யூதேயா மலை நாடெங்கும் பரவலாயிற்று."
  }, {
    "number" : 66,
    "verse" : "கேள்விப்பட்டவர்கள் யாவரும் அதை உள்ளத்தில் பதித்து, \"இக்குழந்தை எத்தகையவன் ஆவானோ?\" என்றனர். உண்மையில் ஆண்டவருடைய அருட்கரம் அவனோடு இருந்தது."
  }, {
    "number" : 67,
    "verse" : "அவன் தந்தை சக்கரியாஸ் பரிசுத்த ஆவியால் நிரப்பப்பெற்று உரைத்த இறைவாக்காவது:"
  }, {
    "number" : 68,
    "verse" : "இஸ்ராயேலின் கடவுளான ஆண்டவர் போற்றி! ஏனெனில், தம் மக்களைத் தேடிவந்து விடுவித்தருளினார்."
  }, {
    "number" : 69,
    "verse" : "தொன்றுதொட்டு வந்த தம் பரிசுத்த இறைவாக்கினர்களின் வாயினால் அவர் மொழிந்தது போலவே,"
  }, {
    "number" : 70,
    "verse" : "தம் அடியானாகிய தாவீதின் குலத்திலே மீட்கும் வல்லமை எழச் செய்தருளினார்."
  }, {
    "number" : 71,
    "verse" : "இவ்வாறு நம் பகைவரிடமிருந்தும், நம்மை வெறுப்பவர் அனைவரின் கையிலிருந்தும் மீட்டருளினார்."
  }, {
    "number" : 72,
    "verse" : "நம் முன்னோர்க்கு இரக்கங்காட்டி, நம் பகைவரின் வாயினின்று விடுதலை பெற்று,"
  }, {
    "number" : 73,
    "verse" : "அச்சமின்றி நம் வாழ்நாளெல்லாம் அவர் முன்னிலையில், புனிதத்தோடும் நீதியோடும் அவருக்குப் பணிபுரிய,"
  }, {
    "number" : 74,
    "verse" : "தாம் வழிவகுப்பதாக அவர் நம் தந்தையாம் ஆபிரகாமுக்கு அளித்த உறுதிமொழியையும்,"
  }, {
    "number" : 75,
    "verse" : "தமது பரிசுத்த உடன்படிக்கையையும் நினைவுகூர்ந்தருளினார்."
  }, {
    "number" : 76,
    "verse" : "நீயோ பாலனே, உன்னதரின் வாக்குரைப்பவன் எனப்படுவாய்."
  }, {
    "number" : 77,
    "verse" : "பாவமன்னிப்பில் உளதாகிய மீட்பை அவர் தம் மக்களுக்கு அறிவித்து, ஆண்டவருடைய வழிகளை அமைக்க அவர்முன்னே செல்வாய்."
  }, {
    "number" : 78,
    "verse" : "இருளிலும், இறப்பின் நிழலிலும் இருப்போர்க்கு ஒளி காட்டவும், அமைதிப்பாதையில் நம் காலடிகளைச் செலுத்தவும்,"
  }, {
    "number" : 79,
    "verse" : "நம் கடவுளின் இரக்கப் பெருக்கத்தால், வானினின்று இளஞாயிறு நம்பால் எழுந்து வரும்\"."
  }, {
    "number" : 80,
    "verse" : "பாலனோ, ஆன்ம வலிமையோடு வளர்ந்துவந்தார். இஸ்ராயேலுக்கு வெளிப்படும்வரையிலும் பாலைவனத்தில் மறைந்து வாழ்ந்தார்."
  } ]
}