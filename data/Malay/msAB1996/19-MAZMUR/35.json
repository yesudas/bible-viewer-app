{"bibleAbbr":"msAB1996","bookName":"MAZMUR","bookEnglishName":"Psalms","chapterNumber":35,"verses":[{"number":1,"verse":"( Doa Minta Tolong) Mazmur Daud. TUHAN, lawanlah orang yang menentang aku, dan tentanglah orang yang memerangi aku."},{"number":2,"verse":"Gunakanlah perisai dan baju zirah-Mu, bangkitlah dan tolonglah aku."},{"number":3,"verse":"Angkatlah tombak dan lembing-Mu untuk menentang mereka yang mengejar aku. Katakanlah bahawa Engkau penyelamatku."},{"number":4,"verse":"Biarlah mereka yang cuba membunuh aku dikalahkan dan dipermalukan. Biarlah mereka yang berkomplot menentang aku dipukul mundur dan dibingungkan."},{"number":5,"verse":"Biarlah mereka menjadi seperti sekam yang ditiup angin, ketika dikejar oleh malaikat TUHAN."},{"number":6,"verse":"Biarlah jalan mereka gelap dan licin, ketika mereka diburu oleh malaikat TUHAN."},{"number":7,"verse":"Tanpa sebarang sebab mereka memasang perangkap untukku dan menggali lubang yang dalam untuk menangkap aku."},{"number":8,"verse":"Biarlah mereka ditimpa kebinasaan dengan tidak disangka-sangka, dan dijerat oleh perangkap mereka sendiri lalu jatuh dan binasa."},{"number":9,"verse":"Maka aku akan bergembira kerana TUHAN; aku akan bersukacita kerana Dia menyelamatkan aku."},{"number":10,"verse":"Dengan sepenuh hati aku akan berkata kepada TUHAN, “Engkau tiada bandingnya. Engkau melindungi orang lemah daripada orang kuat, orang miskin dan sengsara daripada penindas mereka.”"},{"number":11,"verse":"Saksi-saksi jahat menuduh aku, kerana perkara yang tidak aku ketahui."},{"number":12,"verse":"Mereka membalas kebaikan dengan kejahatan, dan aku putus harapan."},{"number":13,"verse":"Semasa mereka sakit, aku berkabung dan berpuasa; aku berdoa dengan menundukkan kepala,"},{"number":14,"verse":"seperti mendoakan seorang sahabat atau saudara. Aku tunduk kepala kerana berdukacita, seperti orang yang menangisi kematian ibunya."},{"number":15,"verse":"Tetapi waktu aku dalam kesusahan, mereka semua bergembira dan mengerumuni sambil mengejek-ejek aku; orang yang tidak aku kenal terus-menerus memukul aku."},{"number":16,"verse":"Seperti orang yang memperolokkan orang lumpuh, mereka memandang aku dengan kebencian."},{"number":17,"verse":"Berapa lama lagi, ya Tuhan, Engkau akan membiarkan perkara ini berlaku? Selamatkanlah aku daripada serangan mereka; selamatkanlah nyawaku daripada singa-singa itu!"},{"number":18,"verse":"Lalu aku akan bersyukur kepada-Mu dalam perhimpunan umat-Mu, aku akan memuji Engkau dalam pertemuan mereka itu."},{"number":19,"verse":"( ; ) Jangan biarkan musuhku, pendusta itu, mentertawakan kekalahanku! Jangan biarkan orang yang membenci aku tanpa sebab, bergembira kerana kedukaanku!"},{"number":20,"verse":"Mereka tidak bercakap dengan ramah; sebaliknya, mereka memfitnah orang yang mencintai kedamaian."},{"number":21,"verse":"Mereka menjerit-jerit menuduh aku, “Kami nampak perbuatanmu!”"},{"number":22,"verse":"Tetapi Engkau, ya TUHAN, tahu akan perkara ini. Kerana itu, janganlah berdiam diri, janganlah jauhkan diri!"},{"number":23,"verse":"Bangunlah, ya Tuhan, dan belalah aku; bangkitlah, ya Allahku, dan tolonglah aku."},{"number":24,"verse":"Belalah aku kerana Engkau adil, ya TUHAN, jangan biarkan musuhku mentertawakan aku."},{"number":25,"verse":"Jangan biarkan mereka berkata sesama sendiri, “Itulah yang kami ingini selama ini!” Jangan biarkan mereka berkata, “Kami telah mengalahkan dia!”"},{"number":26,"verse":"Biarlah orang yang menghina penderitaanku dikalahkan sama sekali dan dibingungkan; biarlah orang yang mengaku diri lebih baik daripada aku diliputi perasaan kesal dan malu."},{"number":27,"verse":"Semoga orang yang ingin melihat aku dinyatakan benar, bersorak gembira dan berulang kali berkata, “TUHAN sungguh agung; Dia gembira kerana kemakmuran hamba-Nya!”"},{"number":28,"verse":"Maka aku akan memberitakan keadilan-Mu, dan aku akan memuji Engkau sepanjang hari."}]}