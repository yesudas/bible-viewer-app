{"bibleAbbr":"msAB1996","bookName":"DANIEL","bookEnglishName":"Daniel","chapterNumber":1,"verses":[{"number":1,"verse":"( KISAH DANIEL DAN KAWAN-KAWANNYA) ( (1.1—6.28)) ( Pemuda-Pemuda Yahudi di Istana Raja Nebukadnezar) ( ; ) Pada tahun ketiga pemerintahan Yoyakim sebagai raja Yehuda, Raja Nebukadnezar, raja Babilonia menyerang Yerusalem dan mengepung kota itu."},{"number":2,"verse":"Tuhan membenarkan Raja Nebukadnezar menawan Raja Yoyakim dan merampas sebahagian daripada barang-barang berharga di Rumah TUHAN. Raja Nebukadnezar membawa bersama-samanya beberapa orang tawanan dan menempatkan mereka di kuil dewa-dewanya di Babel. Baginda menyimpan barang-barang berharga itu di dalam gudang-gudang kuil."},{"number":3,"verse":"Raja Nebukadnezar memerintah Aspenas, ketua pegawai istananya, untuk memilih beberapa orang pemuda dari kalangan orang Israel yang dalam pembuangan. Para pemuda itu harus daripada keturunan raja atau berdarah bangsawan."},{"number":4,"verse":"( , ; ; ) Mereka harus kacak, berpendidikan tinggi, cerdas, dan berpengetahuan luas serta tidak cacat, supaya mereka dapat berkhidmat di istana raja. Aspenas diperintah supaya mengajar mereka membaca dan menulis bahasa Babilonia."},{"number":5,"verse":"Raja juga memberikan perintah agar setiap hari mereka diberikan makanan dan wain sama seperti yang diberikan kepada anggota keluarga diraja. Selepas latihan selama tiga tahun, mereka akan dihadapkan kepada raja."},{"number":6,"verse":"Antara mereka yang terpilih ialah Daniel, Hananya, Misael, dan Azarya, semuanya daripada suku Yehuda."},{"number":7,"verse":"Ketua pegawai istana itu memberi mereka nama-nama baru, iaitu Beltsazar, Sadrakh, Mesakh, dan Abednego."},{"number":8,"verse":"Daniel bertekad untuk tidak menajiskan dirinya dengan makanan dan wain yang ditetapkan oleh raja. Oleh itu dia meminta pertolongan Aspenas,"},{"number":9,"verse":"dan Allah menyebabkan Aspenas mengasihani dan menyayangi Daniel."},{"number":10,"verse":"Tetapi Aspenas berkata kepada Daniel, “Aku takut kepada tuanku raja. Baginda telah menetapkan makanan dan minuman kamu. Jika kamu tidak kelihatan sihat seperti pemuda lain, raja akan membunuh aku.”"},{"number":11,"verse":"Kemudian Daniel berkata kepada pengawas yang ditugaskan oleh Aspenas untuk menjaga dia dan tiga orang kawannya,"},{"number":12,"verse":"“Ujilah kami selama sepuluh hari. Berilah kami sayur dan air sahaja untuk makanan dan minuman."},{"number":13,"verse":"Selepas sepuluh hari, bandingkanlah rupa kami dengan rupa pemuda lain, yang makan makanan yang ditetapkan oleh raja. Kemudian buatlah keputusan berdasarkan pengamatanmu.”"},{"number":14,"verse":"Pengawas itu bersetuju dan membenarkan mereka mengadakan percubaan selama sepuluh hari."},{"number":15,"verse":"Selepas sepuluh hari, mereka kelihatan lebih sihat dan kuat daripada semua pemuda yang makan makanan yang ditetapkan oleh raja."},{"number":16,"verse":"Sejak hari itu pengawas itu membenarkan mereka terus makan sayur-sayuran, dan tidak makan makanan atau minum wain yang ditetapkan oleh raja."},{"number":17,"verse":"Allah memberi empat orang pemuda itu pengetahuan dan kepakaran dalam kesusasteraan dan falsafah. Tambahan pula, Dia memberi Daniel kebolehan untuk mentafsirkan penglihatan dan mimpi."},{"number":18,"verse":"Pada akhir tiga tahun masa latihan yang ditentukan oleh raja itu, Aspenas menghadapkan semua pemuda itu kepada Raja Nebukadnezar."},{"number":19,"verse":"Raja menemuramah mereka dan mendapati Daniel, Hananya, Misael, dan Azarya melebihi pemuda-pemuda lain dalam segala bidang. Oleh itu mereka dilantik untuk berkhidmat di istana raja."},{"number":20,"verse":"Setiap kali raja mengemukakan persoalan yang memerlukan penerangan dan pertimbangan, raja mendapati jawapan dan tanggapan keempat-empat orang pemuda itu sepuluh kali lebih baik daripada jawapan dan tanggapan semua penilik dan ahli sihir di seluruh kerajaan baginda."},{"number":21,"verse":"Daniel terus berkhidmat di istana itu sehingga Raja Kores dari Persia, mula memerintah."}]}