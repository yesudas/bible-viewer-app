{"bibleAbbr":"msAB1996","bookName":"PENGKHUTBAH","bookEnglishName":"Ecclesiastes","chapterNumber":10,"verses":[{"number":1,"verse":"Bangkai lalat boleh merosakkan sebotol minyak wangi, demikian juga kebodohan kecil boleh menghilangkan hikmat yang tertinggi."},{"number":2,"verse":"Wajarlah orang bijak melakukan yang betul, dan orang bodoh melakukan yang salah."},{"number":3,"verse":"Kebodohan mereka boleh dilihat bahkan oleh orang yang ditemui mereka di tengah jalan. Mereka menunjukkan kebodohan kepada semua orang."},{"number":4,"verse":"Jika penguasa marah terhadap kamu, janganlah letak jawatan; kesalahan yang besar dapat diampunkan jika kamu bertenang. ( bertenang; atau tunduk kepadanya.)"},{"number":5,"verse":"Ada lagi ketidakadilan yang telah aku lihat di dunia ini: ketidakadilan yang dilakukan oleh penguasa."},{"number":6,"verse":"Orang bodoh diberikan kedudukan yang bertanggungjawab, sedangkan orang kaya diketepikan."},{"number":7,"verse":"Aku pernah melihat hamba menunggang kuda, sedangkan orang bangsawan berjalan kaki seperti hamba."},{"number":8,"verse":"( ; ) Sesiapa yang menggali lubang di tanah, akan jatuh ke dalamnya. Sesiapa yang memecahkan tembok akan dipatuk ular."},{"number":9,"verse":"Sesiapa yang bekerja di kuari batu akan luka kena batu. Sesiapa yang membelah kayu, mungkin cedera."},{"number":10,"verse":"Jika kapakmu tumpul dan tidak kamu asah, kamu terpaksa bekerja lebih keras. Lebih baik kamu membuat rancangan terlebih dahulu."},{"number":11,"verse":"Kalau ular dibiarkan memagut sebelum dijinakkan, maka mantera pawang ular tidak berguna lagi."},{"number":12,"verse":"Perkataan orang bijak mendatangkan kehormatan kepada diri mereka, tetapi perkataan orang bodoh merosakkan nama mereka sendiri."},{"number":13,"verse":"Mereka mula bercakap yang bukan-bukan, dan akhirnya bercakap seperti orang gila."},{"number":14,"verse":"Orang bodoh bercakap tidak habis-habis. Tidak sesiapa pun tahu perkara yang akan berlaku pada hari depan, dan tidak sesiapa pun dapat memberitahu kita hal yang akan berlaku setelah kita meninggal."},{"number":15,"verse":"Seorang yang bekerja sehingga habis tenaganya bagaikan seorang bodoh yang tidak tahu akan jalan ke rumahnya sendiri."},{"number":16,"verse":"Malanglah sesebuah negeri jika rajanya seorang muda dan pemimpinnya berpesta-pesta sepanjang malam."},{"number":17,"verse":"Tetapi bertuahlah negeri yang rajanya berwibawa dan pemimpinnya makan pada waktu tertentu, tahu menahan diri dan tidak menjadi mabuk."},{"number":18,"verse":"Bumbung rumah akan bocor jika tidak diperbaiki, dan akhirnya rumah itu akan roboh akibat kemalasan."},{"number":19,"verse":"Pesta membuat kamu girang, wain pun membuat kamu riang, tetapi tanpa wang kamu tidak mendapat kedua-duanya."},{"number":20,"verse":"Jangan cela raja, walaupun dalam hati, dan jangan cela orang kaya, walaupun di dalam bilikmu sendiri. Mungkin seekor burung mendengar apa yang kamu katakan, lalu menyampaikannya kepada orang yang berkenaan."}]}