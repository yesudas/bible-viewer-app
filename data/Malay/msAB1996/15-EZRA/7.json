{"bibleAbbr":"msAB1996","bookName":"EZRA","bookEnglishName":"Ezra","chapterNumber":7,"verses":[{"number":1,"verse":"( Ezra Tiba di Yerusalem) Bertahun-tahun kemudian, apabila Raja Artahsasta menjadi raja Persia, ada seorang lelaki bernama Ezra. Dia seorang daripada keturunan Harun, Imam Agung itu, dan salasilahnya adalah seperti berikut: Ezra anak Seraya, anak Azarya, anak Hilkia,"},{"number":2,"verse":"anak Salum, anak Zadok, anak Ahitub,"},{"number":3,"verse":"anak Amarya, anak Azarya, anak Merayot,"},{"number":4,"verse":"anak Zerahya, anak Uzi, anak Buki,"},{"number":5,"verse":"anak Abisua, anak Pinehas, anak Eleazar, anak Harun."},{"number":6,"verse":"Ezra seorang yang terpelajar dan sangat mahir dalam Taurat yang diberikan oleh TUHAN, Allah Israel, kepada Musa. Raja memberikan apa sahaja yang diminta oleh Ezra kerana Ezra diberkati TUHAN, Allahnya. Pada tahun ketujuh pemerintahan Raja Artahsasta, Ezra berangkat dari negeri Babilonia ke Yerusalem bersama-sama sekumpulan orang Israel, termasuk beberapa orang imam, orang Lewi, penyanyi, serta pengawal pintu Rumah TUHAN, dan para pekerja."},{"number":8,"verse":"Mereka meninggalkan negeri Babilonia pada hari pertama bulan pertama, dan dengan pertolongan Allah, mereka tiba di Yerusalem pada hari pertama bulan kelima."},{"number":10,"verse":"Ezra telah mengabdikan hidupnya untuk mengkaji Taurat TUHAN, melakukannya serta mengajarkan segala ketetapan dan hukumnya kepada bangsa Israel."},{"number":11,"verse":"( Dokumen yang Diberikan oleh Raja Artahsasta kepada Ezra) Raja Artahsasta memberi Ezra, imam dan pakar Taurat itu, dokumen berikut:"},{"number":12,"verse":"“Daripada Raja Artahsasta ( Ayat 12-26 ditulis dalam bahasa Aram (lihat 4.7).) kepada Imam Ezra, pakar Taurat Allah penguasa di syurga. ( Dalam bahasa Aram ada sepatah perkataan tambahan yang tidak jelas maknanya.)"},{"number":13,"verse":"Beta bertitah bahawa semua imam, orang Lewi dan orang Israel lain di seluruh kerajaan beta, yang ingin pergi ke Yerusalem, dibenarkan pergi bersama dengan kamu."},{"number":14,"verse":"Beta, bersama-sama tujuh orang penasihat beta, mengutus kamu untuk menyelidiki keadaan di Yerusalem dan Yehuda. Periksalah sama ada Taurat Allah yang telah diamanahkan kepadamu itu benar-benar ditaati."},{"number":15,"verse":"Bawalah bersama-samamu emas dan perak yang hendak beta dan para penasihat beta persembahkan kepada Allah Israel, Allah yang tinggal di Yerusalem."},{"number":16,"verse":"Bawalah juga perak serta emas yang telah kamu kumpulkan di seluruh wilayah Babilonia, dan juga persembahan orang Israel serta imam-imam mereka bagi Rumah TUHAN, Allah mereka yang dibina di Yerusalem."},{"number":17,"verse":"Gunakanlah wang itu dengan cermat untuk membeli lembu jantan, domba jantan, anak domba, gandum, dan wain. Persembahkanlah semua persembahan itu di mazbah Rumah TUHAN di Yerusalem."},{"number":18,"verse":"Gunakanlah perak dan emas yang selebihnya untuk keperluan apa sahaja bagimu dan rakan-rakanmu, menurut kehendak Allahmu."},{"number":19,"verse":"Segala perkakas yang telah diserahkan kepadamu bagi keperluan ibadat di Rumah TUHAN itu harus kamu persembahkan kepada Allah."},{"number":20,"verse":"Segala keperluan lain yang kamu perlukan untuk Rumah TUHAN, bolehlah kamu minta dari perbendaharaan kerajaan."},{"number":21,"verse":"Beta memerintah supaya apa sahaja yang diminta oleh Imam Ezra, pakar Taurat Allah penguasa di syurga, harus diberikan dengan segera oleh semua pegawai perbendaharaan di wilayah Efrat Barat."},{"number":22,"verse":"Jumlahnya boleh sampai sebanyak ini: 3400 kilogram perak, 10000 kilogram gandum, 2000 liter wain, 2000 liter minyak zaitun dan garam seberapa banyak yang diperlukan."},{"number":23,"verse":"Berhati-hatilah melaksanakan segala yang telah diwajibkan Allah penguasa di syurga bagi Rumah-Nya, supaya Dia tidak murka terhadap beta ataupun terhadap orang yang memerintah selepas beta."},{"number":24,"verse":"Janganlah pungut cukai daripada para imam, orang Lewi, penyanyi, pengawal pintu gerbang, pekerja, atau sesiapa sahaja yang ada hubungan dengan Rumah TUHAN."},{"number":25,"verse":"Hendaklah kamu, Ezra, menggunakan kebijaksanaan yang telah diberikan Allah kepadamu. Lantiklah pentadbir-pentadbir dan hakim-hakim supaya memimpin rakyat di Efrat Barat, yang hidup menurut Taurat Allahmu. Hendaklah kamu mengajarkan Taurat itu kepada semua orang yang belum mengetahuinya."},{"number":26,"verse":"Sesiapa yang tidak mentaati hukum Allahmu atau undang-undang kerajaan, hendaklah dihukum dengan serta-merta dengan hukuman mati, atau pembuangan, atau perampasan harta, ataupun hukuman penjara.”"},{"number":27,"verse":"( Ezra Memuji Allah) Kemudian Ezra berkata, “Pujilah TUHAN, Allah nenek moyang kita! Dia telah menggerakkan hati raja sehingga baginda memberikan perhatian khas pada Rumah TUHAN di Yerusalem."},{"number":28,"verse":"Dengan pertolongan Allah, aku disukai oleh raja, para penasihatnya, serta semua pegawai tingginya. TUHAN Allahku telah memberikan keberanian kepadaku sehingga aku dapat mengajak banyak pemimpin puak Israel pulang ke Yerusalem bersama dengan aku.”"}]}