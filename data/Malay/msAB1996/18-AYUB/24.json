{"bibleAbbr":"msAB1996","bookName":"AYUB","bookEnglishName":"Job","chapterNumber":24,"verses":[{"number":1,"verse":"Mengapakah Allah tidak menetapkan hari penghakiman, supaya orang yang mengenal Dia mendapat keadilan?"},{"number":2,"verse":"Ada orang memindahkan batu sempadan untuk meluaskan tanah; mereka mencuri domba lalu mengandangkannya dengan ternakan mereka."},{"number":3,"verse":"Mereka merampas keldai kepunyaan anak yatim piatu, dan sebagai jaminan, mereka mengambil lembu jantan daripada balu."},{"number":4,"verse":"Mereka menghalang orang miskin mendapat hak mereka sendiri, maka orang papa terpaksa bersembunyi."},{"number":5,"verse":"Oleh itu seperti keldai liar, orang miskin mencari makanan di padang belukar; di tempat itu sahaja terdapat makanan untuk anak-anak mereka."},{"number":6,"verse":"Mereka terpaksa memungut gandum di ladang orang lain ( ladang orang lain: Kerana kena tipu, orang miskin terpaksa meninggalkan tanah mereka dan harus bekerja untuk orang lain dengan upah kecil.) dan memetik buah anggur di ladang orang durjana."},{"number":7,"verse":"Mereka tidur tanpa selimut pada waktu malam, tanpa sesuatu untuk menghangatkan badan."},{"number":8,"verse":"Mereka basah kuyup kerana hujan yang turun di atas gunung, mereka berhimpit-himpit pada bukit batu untuk berlindung."},{"number":9,"verse":"Orang jahat memperhamba anak-anak yang kehilangan bapa, dan mengambil bayi orang miskin sebagai jaminan."},{"number":10,"verse":"Orang miskin terpaksa keluar tanpa pakaian; ketika menuai gandum mereka kelaparan."},{"number":11,"verse":"Daripada buah zaitun mereka membuat minyak, dan daripada buah anggur, mereka membuat minuman, tetapi mereka sendiri kehausan."},{"number":12,"verse":"Di bandar terdengar tangisan orang yang cedera, dan orang yang hampir putus nyawa, tetapi Allah tidak mendengarkan doa mereka."},{"number":13,"verse":"Ada orang yang menolak cahaya, mereka tidak mengenalnya dan tidak mengikut jalannya."},{"number":14,"verse":"Pada waktu subuh, pembunuh keluar membunuh orang miskin; dan pada waktu malam, mereka keluar mencuri."},{"number":15,"verse":"Orang yang berzina menantikan senja, supaya tidak dikenali, mereka menutup muka."},{"number":16,"verse":"Pada waktu malam pencuri memecah rumah orang, tetapi pada waktu siang mereka bersembunyi dan mengelakkan cahaya."},{"number":17,"verse":"Bagi mereka, pagi hari menakutkan, tetapi kegelapan yang dahsyat, menyenangkan.”"},{"number":18,"verse":"( Zofar) “Orang jahat dihanyut oleh air bah, dan tanah yang dimiliki mereka disumpah oleh Allah; mereka tidak lagi bekerja di ladang anggur mereka."},{"number":19,"verse":"Seperti salji hilang kena kemarau dan matahari, orang berdosa pun hilang, ditelan dunia orang mati."},{"number":20,"verse":"Ibu mereka sendiri melupakan mereka, dan cacing memakan tubuh mereka. Nama mereka tidak lagi dikenang; mereka dimusnahkan seperti pokok yang tumbang."},{"number":21,"verse":"Hal itu berlaku kerana mereka menganiaya balu, dan tidak mengasihani wanita mandul."},{"number":22,"verse":"Allah dengan kuasa-Nya, membinasakan orang perkasa; Allah bertindak, maka matilah orang durjana."},{"number":23,"verse":"Allah mungkin membiarkan mereka hidup sentosa, tetapi Dia mengawasi mereka sepanjang masa."},{"number":24,"verse":"Hanya sebentar orang jahat berjaya, lalu hilang selama-lamanya. Mereka layu seperti rumpai, seperti gandum yang dipotong daripada tangkai."},{"number":25,"verse":"Dapatkah sesiapa menyangkal perkara itu? Dapatkah sesiapa menentang kebenaran kata-kataku?”"}]}