{"bibleAbbr":"msAB1996","bookName":"AYUB","bookEnglishName":"Job","chapterNumber":21,"verses":[{"number":1,"verse":"( Ayub) Kemudian Ayub menjawab,"},{"number":2,"verse":"“Dengarlah apa yang aku katakan; hanya itu yang aku minta sebagai penghiburan."},{"number":3,"verse":"Bersabarlah apabila aku bercakap; selepas itu, ejeklah aku sesuka hati kamu."},{"number":4,"verse":"Keluhanku tidak tertuju kepada manusia; tidak mengapalah aku berasa kurang sabar."},{"number":5,"verse":"Pandanglah aku, maka kamu akan tercengang, kamu akan terkejut dan terdiam."},{"number":6,"verse":"Apabila aku memikirkan keadaanku ini, aku gementar kerana ngeri."},{"number":7,"verse":"Mengapa orang jahat panjang umur, dan menjadi makmur?"},{"number":8,"verse":"Mereka mendapat anak dan cucu, dan dapat melihat mereka menjadi dewasa."},{"number":9,"verse":"Allah tidak mendatangkan bencana pada keluarga mereka; mereka selamat dan aman sentosa."},{"number":10,"verse":"Ternakan mereka membiak dan beranak tanpa kesulitan."},{"number":11,"verse":"Anak mereka berlari-lari dengan gembira, dan bermain-main seperti anak domba."},{"number":12,"verse":"Anak mereka menyanyi dan menari-nari, diiringi bunyi tamburin, seruling, dan kecapi."},{"number":13,"verse":"Mereka hidup dalam kemakmuran, dan meninggal dengan kesejahteraan."},{"number":14,"verse":"Orang jahat menyuruh Allah menjauhi mereka; mereka tidak mahu mengetahui kehendak-Nya bagi hidup mereka."},{"number":15,"verse":"Mereka berfikir bahawa tidak berguna mengabdi kepada Allah dan tidak bermanfaat berdoa kepada-Nya."},{"number":16,"verse":"Mereka berkata bahawa mereka berjaya kerana usaha mereka; tetapi pendapat mereka itu tidak dapat aku terima."},{"number":17,"verse":"Pernahkah hidup orang jahat dipadamkan seperti pelita? Pernahkah mereka ditimpa bencana? Pernahkah Allah murka terhadap mereka sehingga Dia menghukum mereka?"},{"number":18,"verse":"Pernahkah mereka menjadi seperti jerami yang ditiup angin, ataupun seperti sekam yang diterbangkan ribut?"},{"number":19,"verse":"Kamu berkata, ‘Allah menghukum anak kerana kesalahan bapanya.’ Tetapi aku berkata, biarlah Allah menghukum orang yang bersalah, supaya mereka sedar bahawa mereka dihukum Allah kerana kesalahan mereka."},{"number":20,"verse":"Biarlah orang yang bersalah menanggung hukuman mereka; biarlah mereka merasai kemurkaan Yang Maha Kuasa."},{"number":21,"verse":"Setelah orang meninggal dunia, masihkah mereka peduli akan kebahagiaan keluarga mereka?"},{"number":22,"verse":"Dapatkah manusia mengajar Allah? Bukankah Allah juga yang mengadili makhluk di syurga?"},{"number":23,"verse":"Ada orang yang sihat dan masih penuh tenaga sehingga saat kematian mereka. Mereka meninggal dengan tenang dan bahagia, sedang tubuh mereka masih berdaya."},{"number":25,"verse":"Ada pula orang yang tidak mempunyai kebahagiaan; mereka hidup lalu mati dengan penuh kepahitan."},{"number":26,"verse":"Tetapi di dalam kubur mereka semua sama-sama terbaring; dikerumuni oleh ulat dan cacing."},{"number":27,"verse":"Aku tahu apa yang kamu fikirkan, dan kejahatan terhadap aku yang kamu rancangkan."},{"number":28,"verse":"Kamu bertanya, ‘Di manakah rumah orang kenamaan, orang yang melakukan kejahatan?’"},{"number":29,"verse":"Belum pernahkah kamu berbual dengan pengembara? Tidakkah kamu percaya akan laporan mereka?"},{"number":30,"verse":"Mereka berkata bahawa orang jahatlah yang selalu terlepas pada hari Allah murka dan menjatuhkan hukuman."},{"number":31,"verse":"Tiada seorang pun yang menuduh mereka, ataupun membalas perbuatan mereka."},{"number":32,"verse":"Apabila mereka dibawa ke tanah perkuburan, batu nisan mereka dikawal,"},{"number":33,"verse":"ribuan orang berjalan mengiringi jenazah mereka, dan dengan lembut tanah menimbus jenazah mereka."},{"number":34,"verse":"Tetapi kamu cuba menghiburkan aku dengan cakap kosong, dan segala jawapan kamu itu bohong!”"}]}