{"bibleAbbr":"msAB1996","bookName":"AMSAL","bookEnglishName":"Proverbs","chapterNumber":22,"verses":[{"number":1,"verse":"Nama baik lebih baik daripada harta yang banyak; dikasihi orang lebih baik daripada diberikan perak dan emas."},{"number":2,"verse":"Orang kaya dan orang miskin mempunyai satu persamaan: TUHAN mencipta kedua-duanya."},{"number":3,"verse":"Orang bijak mengelakkan bahaya apabila melihatnya, tetapi orang bodoh membiarkan diri ditimpa malapetaka dan menyesal kemudian."},{"number":4,"verse":"Orang yang hormat dan takut kepada TUHAN, serta merendahkan diri akan mendapat kekayaan, kehormatan, dan usia panjang."},{"number":5,"verse":"Orang yang menyayangi nyawanya harus menjauhkan diri daripada perangkap dan jerat pada jalan yang ditempuh oleh orang jahat."},{"number":6,"verse":"Ajarilah anak cara hidup yang betul, maka sampai tua pun dia akan hidup demikian."},{"number":7,"verse":"Orang miskin dikuasai orang kaya. Orang yang minta pinjam dikuasai orang yang memberi pinjam."},{"number":8,"verse":"Orang yang menabur ketidakadilan akan menuai bencana, dan kuasanya untuk menindas orang lain akan berakhir."},{"number":9,"verse":"Orang yang murah hati dan membahagikan makanan kepada orang miskin akan diberkati TUHAN."},{"number":10,"verse":"Usirlah orang yang suka menghina, barulah tiada pertengkaran, perbantahan, dan caci maki."},{"number":11,"verse":"Orang yang tulus hatinya dan halus pertuturannya akan menjadi sahabat raja."},{"number":12,"verse":"TUHAN memastikan bahawa kebenaran terpelihara dengan membongkar kebohongan pendusta."},{"number":13,"verse":"Orang malas tidak suka keluar dari rumah. Dia berkata bahawa dia akan diterkam singa jika dia keluar."},{"number":14,"verse":"Rayuan perempuan jalang merupakan lubang yang dalam: orang yang dimurkai TUHAN akan jatuh ke dalamnya."},{"number":15,"verse":"Kanak-kanak biasa membuat perkara yang bukan-bukan, tetapi rotan dapat mengajar mereka mengubah kelakuan."},{"number":16,"verse":"Sesiapa yang menindas orang miskin untuk menjadi kaya atau memberikan hadiah kepada orang kaya, pada akhirnya akan melarat."},{"number":17,"verse":"( Tiga Puluh Pepatah Orang Bijak) Dengarlah, aku akan mengajar kamu pepatah orang bijak. Kajilah ajaran mereka."},{"number":18,"verse":"Berbahagialah orang yang dapat menghafaz ajaran itu dan mengutipnya apabila diperlukan."},{"number":19,"verse":"Aku hendak kamu percaya kepada TUHAN, itulah sebabnya aku mengajarkannya kepada kamu sekarang."},{"number":20,"verse":"Aku telah menuliskan tiga puluh pepatah yang mengandungi pengetahuan dan nasihat baik,"},{"number":21,"verse":"yang akan mengajar kamu apa yang sungguh-sungguh benar. Nanti, jika kamu ditanya, kamu dapat memberikan jawapan yang tepat."},{"number":22,"verse":"( - 1 -) Jangan perdaya orang miskin kerana mereka miskin, dan jangan tipu mereka di mahkamah."},{"number":23,"verse":"TUHAN akan membela mereka, dan mencabut nyawa orang yang menindas mereka."},{"number":24,"verse":"( - 2 -) Jangan bersahabat dengan orang yang suka marah dan cepat naik darah."},{"number":25,"verse":"Jangan-jangan kamu ikut kelakuan mereka, lalu tidak dapat mengubah kebiasaan itu."},{"number":26,"verse":"( - 3 -) Jangan berjanji untuk menanggung hutang orang lain."},{"number":27,"verse":"Jika kamu tidak dapat menjelaskan hutangnya, katil kamu pun akan dirampas."},{"number":28,"verse":"( - 4 -) Jangan pindahkan batas tanah yang ditetapkan oleh nenek moyang kamu."},{"number":29,"verse":"( - 5 -) Orang yang cekap bekerja akan bertugas untuk raja-raja dan bukan untuk orang biasa."}]}