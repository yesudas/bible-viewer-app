{"bibleAbbr":"msAB1996","bookName":"AMSAL","bookEnglishName":"Proverbs","chapterNumber":19,"verses":[{"number":1,"verse":"Lebih baik menjadi orang miskin tetapi jujur, daripada menjadi orang bodoh yang suka membohong."},{"number":2,"verse":"Keghairahan tanpa pengetahuan tidak baik; orang yang tergesa-gesa akan membuat kesalahan."},{"number":3,"verse":"Ada orang merosakkan hidup kerana kebodohan sendiri, lalu menyalahkan TUHAN pula."},{"number":4,"verse":"Orang kaya sentiasa mendapat kawan baru, tetapi orang miskin ditinggalkan kawan."},{"number":5,"verse":"Orang yang berbohong di mahkamah dan orang yang berdusta pasti dihukum."},{"number":6,"verse":"Setiap orang berusaha untuk mengambil hati orang besar dan mahu bersahabat dengan dermawan."},{"number":7,"verse":"Orang yang miskin tidak disukai oleh saudaranya, apalagi oleh sahabatnya. Bagaimana pun dia berusaha untuk berkawan dengan mereka, dia tidak dapat memikat mereka."},{"number":8,"verse":"Sesiapa mengejar pengetahuan, mengasihi dirinya; sesiapa mengingat apa yang dipelajarinya, akan berjaya."},{"number":9,"verse":"Sesiapa yang membohong di mahkamah tidak akan terlepas daripada hukuman. Dia pasti binasa."},{"number":10,"verse":"Orang bodoh tidak layak hidup dalam kemewahan; hamba tidak patut memerintah penguasa."},{"number":11,"verse":"Orang bijak dapat menahan kemarahan. Mereka dipuji kerana mengampunkan kesalahan orang terhadap mereka."},{"number":12,"verse":"Kemurkaan raja bagaikan ngauman singa, tetapi kebaikannya bagaikan embun yang membasahi tumbuh-tumbuhan."},{"number":13,"verse":"Anak yang bodoh membinasakan bapanya. Isteri yang meleter bagaikan titisan air yang tidak henti-henti."},{"number":14,"verse":"Rumah dan harta boleh diwarisi daripada ibu bapa, tetapi isteri yang bijak ialah kurnia daripada TUHAN."},{"number":15,"verse":"Orang yang sentiasa tidur dan bermalas-malas pasti akan kelaparan."},{"number":16,"verse":"Orang yang mentaati hukum Allah akan berusia panjang. Tetapi orang yang tidak mematuhi perintah-Nya akan mati."},{"number":17,"verse":"Menolong orang miskin sama seperti memberikan pinjaman kepada TUHAN. TUHAN sendiri akan membalasnya."},{"number":18,"verse":"Disiplinkan anak selagi mereka muda. Jika tidak, kamu menyebabkan kehancuran mereka. ( Jika... mereka; atau Tetapi jangan pukul sehingga mereka mati.)"},{"number":19,"verse":"Biarlah orang yang cepat marah merasakan akibatnya. Jika kamu menolong orang itu satu kali, kamu harus menolongnya lagi. ( menolong orang itu satu kali... lagi; atau kamu menolongnya, hal akan menjadi lebih buruk.)"},{"number":20,"verse":"Orang yang suka mendengar nasihat dan mahu belajar akan menjadi bijaksana kelak."},{"number":21,"verse":"Manusia mempunyai banyak rancangan, tetapi hanya kehendak TUHAN akan terlaksana."},{"number":22,"verse":"Ketamakan merupakan keaiban; ( Ketamakan... keaiban; atau Kesetiaan yang diharapkan daripada seseorang.) lebih baik menjadi orang miskin daripada menjadi pembohong."},{"number":23,"verse":"Hormatilah TUHAN, maka kamu akan panjang umur. Kamu akan puas hati dan bebas daripada bahaya."},{"number":24,"verse":"Ada orang begitu malas sehingga tidak mahu makan sendiri."},{"number":25,"verse":"Kalau orang sombong dihukum, orang yang bodoh mendapat pelajaran. Kalau orang yang bijak ditegur, dia menjadi lebih bijak."},{"number":26,"verse":"Hanya anak yang memalukan dan tercela akan menganiaya bapanya dan mengusir ibunya."},{"number":27,"verse":"Hai anakku, jika kamu berhenti belajar, kamu akan segera melupakan segala yang telah kamu pelajari."},{"number":28,"verse":"Jika seseorang telah bertekad memberikan kesaksian palsu, keadilan tidak dijalankan. Orang jahat suka akan kejahatan."},{"number":29,"verse":"Orang bodoh yang sombong pasti kena hukuman."}]}