{"bibleAbbr":"TCVIN2020NT","bookName":"மத்தேயு","bookEnglishName":"Matthew","chapterNumber":4,"verses":[{"number":1,"verse":"(இயேசு சோதிக்கப்படுதல்) அதற்குப் பின்பு இயேசு பிசாசினால் சோதிக்கப்படுவதற்காக ஆவியானவராலே பாலைவனத்துக்கு வழிநடத்தப்பட்டார்."},{"number":2,"verse":"இயேசு இரவு பகல் நாற்பது நாட்கள் உபவாசித்து முடித்தபின், பசியாயிருந்தார்."},{"number":3,"verse":"சோதனைக்காரன் இயேசுவினிடத்தில் வந்து, “நீர் இறைவனின் மகன் என்றால், இந்தக் கற்களிடம் அப்பமாகும்படி சொல்லும்” என்றான்."},{"number":4,"verse":"அதற்கு இயேசு, “மனிதன் அப்பத்தினால் மட்டுமல்ல, இறைவனுடைய வாயிலிருந்து வரும் ஒவ்வொரு வார்த்தையினாலும் வாழ்வான்’ என்று எழுதப்பட்டிருக்கிறது”(உபா. 8:3) எனப் பதிலளித்தார்."},{"number":5,"verse":"பின்பு சாத்தான் அவரை பரிசுத்த நகரத்திற்குக் கொண்டுபோய், ஆலயத்தின் மிக உயரமான முனையில் நிற்கச் செய்தான்."},{"number":6,"verse":"அவன் “நீர் இறைவனின் மகனேயானால் கீழே குதியும். ஏனெனில்: “இறைவன் தமது தூதர்களுக்கு உம்மைக் குறித்துக் கட்டளையிடுவார். உமது கால்கள் கற்களின் மீது மோதாதபடி, அவர்கள் உம்மைத் தமது கரங்களில் தாங்கிக்கொள்வார்கள் என்றும் எழுதியிருக்கிறதே.’” என்றான்."},{"number":7,"verse":"அதற்கு இயேசு, “உனது இறைவனாகிய கர்த்தரை சோதிக்க வேண்டாம்’ என்றுங்கூட எழுதியிருக்கிறதே” எனப் பதிலளித்தார்."},{"number":8,"verse":"மீண்டும் சாத்தான் அவரை மிக உயரமான மலைக்குக் கொண்டுபோனான்; அங்கிருந்து உலகத்தின் எல்லா அரசுகளையும், அவற்றின் மகிமையையும் அவருக்குக் காண்பித்தான்."},{"number":9,"verse":"“நீர் என்னை விழுந்து வணங்கினால் இவை எல்லாவற்றையும் நான் உமக்குத் தருவேன்” என்றான்."},{"number":10,"verse":"இயேசு அவனிடம், “சாத்தானே, என்னைவிட்டு அப்பாலே போ! ‘உனது இறைவனாகிய கர்த்தரை வழிபட்டு, அவர் ஒருவரையே பணிந்துகொள்’” என்றும் எழுதியிருக்கிறது என்று சொன்னார்."},{"number":11,"verse":"அப்பொழுது சாத்தான் அவரைவிட்டுச் சென்றான், தூதர்கள் வந்து இயேசுவுக்குப் பணிவிடை செய்தார்கள்."},{"number":12,"verse":"(இயேசு பிரசங்கிக்க ஆரம்பித்தல்) யோவான் சிறையில் அடைக்கப்பட்டதை இயேசு கேள்விப்பட்டபோது, அவர் கலிலேயாவுக்குத் திரும்பி வந்தார்."},{"number":13,"verse":"அவர் நாசரேத்தை விட்டு கப்பர்நகூமுக்குப் போய், அங்கே வாழ்ந்தார்; அது செபுலோன், நப்தலி பகுதிகளிலுள்ள கடற்கரைக்கு அருகே இருந்தது."},{"number":14,"verse":"இறைவாக்கினன் ஏசாயா மூலமாய்:"},{"number":15,"verse":"“செபுலோன் நாடே, நப்தலி நாடே, யோர்தானின் மறுபக்கமாக கடலுக்குப் போகும் வழியே, யூதரல்லாதவர் வாழும் கலிலேயாவிலே,"},{"number":16,"verse":"இருளில் வாழும் மக்கள் பெரிய ஒளியைக் கண்டார்கள்; மரண நிழல் சூழ்ந்த நாட்டில் வாழ்வோர் மேல் ஒளி உதித்தது” என்று சொல்லப்பட்டவை நிறைவேறும்படியே இப்படி நடந்தது."},{"number":17,"verse":"அந்த வேளையிலிருந்து இயேசு, “மனந்திரும்புங்கள், பரலோக அரசு சமீபித்திருக்கிறது” என்று பிரசங்கிக்கத் தொடங்கினார்."},{"number":18,"verse":"(இயேசு முதல் சீடர்களை அழைத்தல்) இயேசு கலிலேயா கடற்கரையில் நடந்து போகும்போது, பேதுரு என அழைக்கப்பட்ட சீமோன், அவன் சகோதரன் அந்திரேயா ஆகிய சகோதரர்கள் இருவரைக் கண்டார். மீனவர்களான அவர்கள் கடலில் வலை வீசிக் கொண்டிருந்தார்கள்."},{"number":19,"verse":"இயேசு அவர்களிடம், “வாருங்கள், என்னைப் பின்பற்றுங்கள். நான் உங்களை இறைவனுடைய வழியில் மனிதரை நடத்துகிறவர்களாக மாற்றுவேன்” என்றார்."},{"number":20,"verse":"உடனே அவர்கள், தங்கள் வலைகளை விட்டுவிட்டு, இயேசுவைப் பின்பற்றினார்கள்."},{"number":21,"verse":"இயேசு அங்கேயிருந்து போய்க் கொண்டிருக்கையில், வேறு இரண்டு சகோதரர்களான செபெதேயுவின் மகன் யாக்கோபையும், அவனுடைய சகோதரன் யோவானையும் கண்டார். அவர்கள் தங்கள் தகப்பன் செபதேயுவுடன் ஒரு படகில் இருந்து, தங்கள் வலைகளை ஆயத்தப்படுத்திக் கொண்டிருந்தார்கள். இயேசு அவர்களையும் கூப்பிட்டார்."},{"number":22,"verse":"உடனே அவர்கள் படகையும், தங்கள் தகப்பனையும் விட்டுவிட்டு, இயேசுவைப் பின்பற்றினார்கள்."},{"number":23,"verse":"(இயேசு நோயாளிகளை குணமாக்குதல்) இயேசு கலிலேயா முழுவதும் சென்று, யூதரின் ஜெப ஆலயங்களில் போதித்து, பரலோக அரசின் நற்செய்தியைப் பிரசங்கித்தார்; மக்களுக்கு இருந்த எல்லாவிதமான வியாதிகளையும், நோய்களையும் குணமாக்கினார்."},{"number":24,"verse":"இயேசுவைப்பற்றிய செய்தி, சீரியா முழுவதும் பரவியது. மக்கள் அவரிடம், பல்வேறு பிணிகளாலும் வாதைகளாலும் வேதனையுற்ற நோயாளிகளையும், பேய் பிடித்தவர்களையும், வலிப்பு உள்ளவர்களையும், முடக்குவாதம் உள்ளவர்களையும் கொண்டுவந்தார்கள்; இயேசு அவர்களை குணமாக்கினார்."},{"number":25,"verse":"கலிலேயா, தெக்கப்போலி எருசலேம், யூதேயா, யோர்தானுக்கு மறுபக்கத்திலும் இருந்து பெருந்திரளான மக்கள் இயேசுவைப் பின்தொடர்ந்தார்கள்."}]}