{"bibleAbbr":"TCB1973","bookName":"அருளப்பர்","bookEnglishName":"John","chapterNumber":1,"verses":[{"number":1,"verse":"ஆதியிலே வார்த்தை இருந்தார்: அவ்வார்த்தை கடவுளோடு இருந்தார், அவ்வார்த்தை கடவுளாயும் இருந்தார்."},{"number":2,"verse":"அவர் ஆதியிலே கடவுளோடு இருந்தார்."},{"number":3,"verse":"அவர்வழியாகவே அனைத்தும் உண்டாயின; உண்டானதெதுவும் அவராலேயன்றி உண்டாகவில்லை."},{"number":4,"verse":"அவருள் உயிர் இருந்தது; அவ்வுயிரே மனிதருக்கு ஒளி."},{"number":5,"verse":"அவ்வொளி இருளில் ஒளிர்ந்தது; இருளோ அதை மேற்கொள்ளவில்லை."},{"number":6,"verse":"கடவுள் அனுப்பிய ஒருவர் இருந்தார்; அவர் பெயர் அருளப்பர்."},{"number":7,"verse":"அனைவரும் தம்வழியாக விசுவசிக்கும்படி, ஒளியைக்குறித்துச் சாட்சியம் அளிப்பதற்கு அவர் சாட்சியாக வந்தார்."},{"number":8,"verse":"அவர் ஒளியல்லர்; ஒளியைக்குறித்துச் சாட்சியம் அளிக்க வந்தவரே."},{"number":9,"verse":"வார்த்தை உண்மையான ஒளி. ஒவ்வொருவனையும் ஒளிர்விக்கும் அவ்வொளி உலகிற்கு வந்துகொண்டிருந்தது."},{"number":10,"verse":"வார்த்தை உலகில் இருந்தார்; அவர்வழியாகத்தான் உலகம் உண்டானது; உலகமோ அவரை அறிந்துகொள்ளவில்லை."},{"number":11,"verse":"தமக்குரிய இடத்திற்கு வந்தார்; அவருக்குரியவர்களோ அவரை ஏற்றுக்கொள்ளவில்லை."},{"number":12,"verse":"ஆனால், அவர் தமது பெயரிலே விசுவாசம் வைத்துத் தம்மை ஏற்றுக்கொண்ட அனைவருக்கும் கடவுளின் மக்களாகும் உரிமை அளித்தார்."},{"number":13,"verse":"இவர்கள் இரத்தத்தினாலோ உடல் ஆசையினாலோ ஆண்மகன் கொள்ளும் விருப்பத்தினாலோ பிறவாமல், கடவுளாலேயே பிறந்தவர்கள்."},{"number":14,"verse":"வார்த்தை மனுவுருவானார்; நம்மிடையே குடிகொண்டார். அவரது மாட்சிமையை நாங்கள் கண்டோம். தந்தையிடமிருந்து அவர் பெற்ற இம்மாட்சிமை ஒரேபேறான அவருக்கு ஏற்ற மாட்சிமையே. ஆகவே அவர் அருளும் உண்மையும் நிறைந்து விளங்கினார்."},{"number":15,"verse":"அருளப்பர் அவரைக்குறித்துச் சான்றாக, \"எனக்குப்பின் வருகிறவர் என்னிலும் முன்னிடம் பெற்றார்; நான் சொன்னது இவரைப்பற்றியே ஏனெனில், எனக்குமுன்பு இருந்தார்.\" என உரக்கக் கூவினார்."},{"number":16,"verse":"அவருடைய நிறைவிலிருந்து நாம் அனைவரும் அருளுக்குமேல் அருளைப் பெற்றுள்ளோம்."},{"number":17,"verse":"ஏனெனில், திருச்சட்டம் மோயீசன்வழியாக அளிக்கப்பெற்றது; ஆனால், அருளும் உண்மையும் இயேசு கிறிஸ்துவழியாக வந்தன."},{"number":18,"verse":"யாரும் கடவுளை என்றுமே கண்டதில்லை; தந்தையின் அணைப்பிலுள்ள ஒரேபேறானவர்தாம் அவரை வெளிப்படுத்தினார்."},{"number":19,"verse":"யெருசலேமிலிருந்து யூதர்கள் குருக்களையும் லேவியரையும் அருளப்பரிடம் அனுப்பியபோது, அவர் கூறிய சான்றாவது: \"நீர் யார் ?\" என்று அவர்கள் கேட்க,"},{"number":20,"verse":"அவர், \"நான் மெசியா அல்லேன்\" என்று ஒப்புக்கொண்டார்; மறுக்காமல் வெளிப்படையாக ஒப்புக்கொண்டார்."},{"number":21,"verse":"பின் என்ன ? நீர் எலியாசோ ? என்று அவரைக் கேட்க, \"நானல்லேன்\" என்றார். \"நீர் இறைவாக்கினரோ ?\" என, \"அல்லேன்\" என்றார்."},{"number":22,"verse":"எங்களை அனுப்பினவர்களுக்கு மறுமொழி அளிக்கவேண்டுமே; உம்மைப்பற்றி என்ன சொல்லுகிறீர் ? நீர் யார் ? என்று அவரை வினவினர்."},{"number":23,"verse":"இறைவாக்கினரான இசையாஸ் கூறியபடி: ' ஆண்டவருடைய வழியைச் செம்மைப்படுத்துங்கள் என்று பாலைவனத்தில் உண்டாகும் கூக்குரல் ' நான் என்றார்."},{"number":24,"verse":"அனுப்பப்பட்டவர் பரிசேயர்."},{"number":25,"verse":"அவர்கள், \"நீர் மெசியாவோ எலியாசோ இறைவாக்கினரோ அல்லவென்றால், ஏன் ஞானஸ்நானம் கொடுக்கிறீர் ?\" என்று அவரைக் கேட்டார்கள்."},{"number":26,"verse":"அதற்கு அருளப்பர், \"நான் நீரால் ஞானஸ்நானம் கொடுக்கிறேன்; நீங்கள் அறியாத ஒருவர் உங்களிடையே நிற்கிறார்."},{"number":27,"verse":"அவர் எனக்குப்பின் வருபவர். அவருடைய மிதியடி வாரை அவிழ்க்க நான் தகுதியற்றவன்\" என்றார்."},{"number":28,"verse":"இது யோர்தானுக்கு அப்பாலுள்ள பெத்தானியாவில் நிகழ்ந்தது. அங்கே அருளப்பர் ஞானஸ்நானம் கொடுத்துவந்தார்."},{"number":29,"verse":"மறுநாள், இயேசு தம்மிடம் வருவதைக் கண்ட அருளப்பர், \"இதோ! கடவுளுடைய செம்மறி; இவரே உலகின் பாவங்களைப் போக்குபவர்."},{"number":30,"verse":"எனக்குப்பின் ஒருவர் வருகிறார், அவர் என்னிலும் முன்னிடம் பெற்றவர்; என்று நான் சொன்னது இவரைப்பற்றியே: ஏனெனில், அவர் எனக்குமுன்பே இருந்தார்."},{"number":31,"verse":"நானும் இவரை அறியாதிருந்தேன். ஆயினும் இவர் இஸ்ராயேலுக்கு வெளிப்படும்பொருட்டே நான் நீரால் ஞானஸ்நானம் கொடுத்துவந்தேன்\" என்றார்."},{"number":32,"verse":"மேலும், அருளப்பர் சாட்சியம் கூறியதாவது: \"ஆவியானவர் புறாவைப்போல வானிலிருந்து இறங்கி, இவர்மேல் தங்கியதைக் கண்டேன்."},{"number":33,"verse":"நானும் இவரை அறியாதிருந்தேன். ஆனால், நீரால் ஞானஸ்நானம் கொடுக்கும்படி என்னை அனுப்பினவர், 'ஆவியானவர் இறங்கி யார்மேல் தங்குவதை நீ காண்பாயோ, அவரே பரிசுத்த ஆவியினால் ஞானஸ்நானம் கொடுப்பவர்' என்றார்."},{"number":34,"verse":"நான் கண்டேன். இவரே கடவுளின் மகன் என்று சாட்சியம் கூறுகின்றேன்.\""},{"number":35,"verse":"மறுநாள் மீண்டும் அருளப்பர் தம்முடைய சீடர் இருவரோடு இருக்கையில்,"},{"number":36,"verse":"இயேசு அப்பக்கம் நடந்து சென்றார். அருளப்பர் அவரை உற்றுநோக்கி, \"இதோ! கடவுளுடைய செம்மறி\" என்றார்."},{"number":37,"verse":"சீடர் இருவரும் அவர் கூறியதைக் கேட்டு இயேசுவைப் பின்தொடர்ந்தனர்."},{"number":38,"verse":"இயேசு திரும்பிப் பார்த்து, அவர்கள் தம்மைப் பின்தொடர்வதைக் கண்டு, \"என்ன வேண்டும் ?\" என்று கேட்டார். அவர்கள், \"ராபி, நீர் எங்கே தங்கியிருக்கிறீர் ?\" என்றனர். - ராபி என்றால் போதகர் என்று பொருள்படும். - \"வந்து பாருங்கள்\" என்றார்."},{"number":39,"verse":"அவர்கள் வந்து, அவர் தங்கியிருந்த இடத்தைக் கண்டு, அன்று அவரோடு தங்கினார்கள். அப்பொழுது பிற்பகல் ஏறக்குறைய நான்கு மணி."},{"number":40,"verse":"அருளப்பர் சொன்னதைக் கேட்டு இயேசுவைப் பின்தொடர்ந்த இருவருள் பெலவேந்திரர் ஒருவர். அவர் சீமோன் இராயப்பரின் சகோதரர்."},{"number":41,"verse":"அவர் முதலில் தம் சகோதரராகிய சீமோனைக் கண்டுபிடித்து, \"மெசியாவைக் கண்டோம்\" என்றார். - மெசியா என்பதற்கு ' அபிஷுகம் செய்யப்பட்டவர் ' என்பது பொருள்."},{"number":42,"verse":"- பின்பு அவரை இயேசுவிடம் அழைத்துவந்தார். இயேசு அவரை உற்றுநோக்கி, \"நீ அருளப்பனின் மகனாகிய சீமோன், கேபா எனப்படுவாய்\" என்றார். - கேபா என்பதற்கு இராயப்பர் என்பது பொருள்."},{"number":43,"verse":"மறுநாள், இயேசு கலிலேயாவுக்குச் செல்ல விரும்பினார். பிலிப்புவைக் கண்டு, \"என்னைப் பின்செல்\" என்றார்."},{"number":44,"verse":"பிலிப்பு பெத்சாயிதா ஊரினர். அதுவே பெலவேந்திரர், இராயப்பர் இவர்களுடைய ஊர்."},{"number":45,"verse":"பிலிப்பு நத்தனயேலைக் கண்டு, \"இறைவாக்கினர்களும், திருச்சட்ட நூலிலே மோயீசனும் யாரைக்குறித்து எழுதினார்களோ அவரைக் கண்டோம். அவர் நாசரேத்தூர் சூசையின் மகன் இயேசு\" என்றார்."},{"number":46,"verse":"அதற்கு நத்தனயேல், \"நாசரேத்தூரிலிருந்து நல்லது எதுவும் வரக்கூடுமா ?\" என்றார். பிலிப்புவோ, \"வந்து பார்\" என்றார்."},{"number":47,"verse":"நத்தனயேல் தம்மிடம் வருவதைக் கண்டு இயேசு அவரைப்பற்றி, \"இதோ! உண்மையான இஸ்ராயேலன். இவன் கபடற்றவன்\" என்றார்."},{"number":48,"verse":"நத்தனயேல் அவரிடம், \"எவ்வாறு என்னை அறிந்தீர் ?\" என்று கேட்க, இயேசு அவரைப் பார்த்து, \"பிலிப்பு உன்னை அழைப்பதற்குமுன் நீ அத்திமரத்தின்கீழ் இருக்கையில் நான் உன்னைக் கண்டேன்\" என்றார்."},{"number":49,"verse":"நத்தனயேல் அவரிடம், \"ராபி, நீர் கடவுளின் மகன், நீரே இஸ்ராயேலின் அரசர்\" என்று சொன்னார்."},{"number":50,"verse":"இயேசுவோ அவரை நோக்கி, \"உன்னை அத்திமரத்தின்கீழ் கண்டேன் என்று நான் உனக்குச் சொன்னதாலா நீ விசுவசிக்கிறாய் ? இதிலும் பெரியவற்றைக் காண்பாய்\" என்றுரைத்தார்."},{"number":51,"verse":"தொடர்ந்து, \"வானம் திறந்திருப்பதையும், கடவுளுடைய தூதர்கள் மனுமகன்மீது ஏறுவதையும் இறங்குவதையும் காண்பீர்கள் என்று உண்மையிலும் உண்மையாக உங்களுக்குச் சொல்லுகிறேன்\" என்றார்."}]}