{"bibleAbbr":"TCB1973","bookName":"1 சாமுவேல் ஆகமம்","bookEnglishName":"1 Samuel","chapterNumber":3,"verses":[{"number":1,"verse":"ஆனால் சிறுவன் சாமுவேல் ஏலிக்கு முன்பாக ஆண்டவருக்குப் பணிவிடை செய்து வந்தான். அந்நாட்களில் ஆண்டவரின் வாக்கு மிகவும் அருமையாய் இருந்தது. வெளிப்படையான காட்சியும் இல்லை."},{"number":2,"verse":"ஒரு நாள் ஏலி தமக்கு உரிய இடத்தில் படுத்திருக்க, இதோ, அவரது பார்வை மங்கிப் போயிற்று. அவரால் பார்க்க முடியவில்லை."},{"number":3,"verse":"கடவுளின் விளக்கு அணைக்கப்படுமுன்பே, கடவுளின் பேழை இருந்த ஆலயத்தில் சாமுவேல் தூங்கிக் கொண்டிருந்தான்."},{"number":4,"verse":"ஆண்டவர் சாமுவேலைக் கூப்பிட்டார். அவன் மறுமொழியாக, \"இதோ, இருக்கிறேன்\" என்றான்."},{"number":5,"verse":"உடனே ஏலியின் அருகில் ஓடி, \"என்னைக் கூப்பிட்டீரே: இதோ, நிற்கிறேன்\" என்றான். அவர் \"நான் கூப்பிடவில்லை; திரும்பிப் போய் தூங்கு\" என்றார். அப்படியே சாமுவேல் திரும்பிப் போய்த் தூங்கினான்."},{"number":6,"verse":"ஆண்டவர் மறுமுறையும் சாமுவேலைக் கூப்பிட்டார். சாமுவேல் எழுந்து ஏலியின் அருகே போய், \"என்னைக் கூப்பிட்டீரே: இதோ, நிற்கிறேன்\" என்றான். ஏலி, \"மகனே, நான் உன்னை அழைக்கவில்லை; திரும்பிப்போய்த் தூங்கு\" என்று பதிலுரைத்தார்."},{"number":7,"verse":"சாமுவேலோ ஆண்டவரை இன்னும் அறியவில்லை; ஆண்டவரின் வாக்கு அவனுக்கு தெரிவிக்கப்பட்டதுமில்லை."},{"number":8,"verse":"மேலும் ஆண்டவர் மூன்றாம் முறை சாமுவேலைக் கூப்பிட்டார். அவன் எழுந்து ஏலியருகில் வந்து,"},{"number":9,"verse":"என்னை அழைத்தீரே; இதோ, நிற்கிறேன் என்றான். அப்போது ஆண்டவர் சிறுவனை அழைக்கிறதை ஏலி கண்டறிந்து சாமுவேலை நோக்கி, \"நீ போய்த் தூங்கு. திரும்பவும் நீ அழைக்கப்பட்டால், 'ஆண்டவரே பேசும்; உம் அடியான் கேட்கிறான்' என்று சொல்வாயாக\" என்றார். சாமுவேல் திரும்பிப்போய்த் தனது இடத்தில் தூங்கினான்."},{"number":10,"verse":"ஆண்டவர் வந்து சாமுவேல் அருகே நின்று, \"சாமுவேல், சாமுவேல்!\" என்று முன் போலவே கூப்பிட்டார். சாமுவேல், \"ஆண்டவரே, பேசும்; உம் அடியான் கேட்கிறான்' என்றான்."},{"number":11,"verse":"ஆண்டவர் சாமுவேலை நோக்கி, \"நாம் இஸ்ராயேலரிடையே ஒரு காரியம் செய்யவிருக்கிறோம். அது எத்தன்மைத்து என்றால் அதைக் கேட்போர் அனைவரும் அதிர்ச்சி அடைவர்."},{"number":12,"verse":"அந்நாளில் ஏலியைப் பற்றியும் அவன் வீட்டைப்பற்றியும் நாம் கூறினவற்றை எல்லாம் நிகழச் செய்வோம்; துவக்கி முடிப்போம்."},{"number":13,"verse":"ஏனெனில், தன் புதல்வர்கள் மதிகெட்டு நடந்ததை அறிந்திருந்தும், அவன் அவர்களைக் கண்டிக்காததால், அக் கொடுமைக்காக அவனையும் அவன் வீட்டையும் என்றென்றும் தீர்ப்பிட்டுத் தண்டிப்போம் என்று முன்பே அவனுக்குத் தெரிவித்திருந்தோம்."},{"number":14,"verse":"ஆகவே, ஏலியின் பாவத்திற்குப் பலிகளாலும் காணிக்கைகளாலும் ஒருபோதும் பரிகாரம் செய்ய முடியாது என்று நாம் அவனுடைய வீட்டுக்கு ஆணையிட்டோம்\" என்றார்."},{"number":15,"verse":"சாமுவேல் காலை வரை தூங்கிய பின் ஆண்டவருடைய ஆலயத்தின் கதவுகளைத் திறந்தான். சாமுவேல் ஏலிக்குத் தான் கண்ட காட்சியைக் கூற அஞ்சினான்."},{"number":16,"verse":"ஏலி சாமுவேலை அழைத்து, \"சாமுவேல், என் மகனே!\" என்றார். அதற்கு அவன், \"இதோ நிற்கிறேன்\" என்றான்."},{"number":17,"verse":"ஏலி அவனைப் பார்த்து, \"ஆண்டவர் உன்னிடம் பேசியது என்ன? ஒன்றையும் மறைக்காதபடி சொல்ல உன்னை வேண்டுகிறேன். உனக்குச் சொல்லப்பட்ட வார்த்தைகளில் எதையாவது நீ என்னிடம் மறைத்தால், கடவுள் உன்னைத் தண்டிப்பாராக\" என்றார்."},{"number":18,"verse":"அவருக்குச் சாமுவேல் எல்லாக் காரியங்களையும் ஒளிக்காது வெளிப்படுத்தினான். அப்பொழுது ஏலி, \"அவர் ஆண்டவர்; அவர் தமக்கு நன்மை எனத் தோன்றுவதைச் செய்வாராக\" என்று பதிலுரைத்தார்."},{"number":19,"verse":"சாமுவேல் வளர்ந்தான். ஆண்டவரும் அவனுடன் இருந்தார். அவர் சொன்ன சொல்லில் ஒன்றும் வீண் போகவில்லை."},{"number":20,"verse":"சாமுவேல் ஆண்டவரின் பிரமாணிக்கமான இறைவாக்கினர் என்று தான் துவக்கிப் பெத்சாபே வரை இஸ்ராயேலர் எல்லாரும் அறிந்து கொண்டனர்."},{"number":21,"verse":"சாமுவேலுக்கு ஆண்டவர் முதலில் சீலோவில் தோன்றியதால் அவர் சொற்படி மறுமுறையும் சீலோவிலேயே அவனுக்குத் தோன்றலானார். சாமுவேல் இஸ்ராயேலர் அனைவருக்கும் கூறியவை நிறைவேறின."}]}