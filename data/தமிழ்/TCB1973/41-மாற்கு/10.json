{"bibleAbbr":"TCB1973","bookName":"மாற்கு","bookEnglishName":"Mark","chapterNumber":10,"verses":[{"number":1,"verse":"அவர் அங்கிருந்து புறப்பட்டு யூதேயா நாட்டுக்கும், யோர்தான் அக்கரைப் பகுதிக்கும் வந்தார். மீண்டும் மக்கள்கூட்டம் அவரிடம் வந்து கூட, வழக்கம்போல் அவர் அவர்களுக்கு மறுபடியும் போதித்தார்."},{"number":2,"verse":"பரிசேயர் அவரை அணுகி, \"கணவன் தன் மனைவியை விலக்கிவிடுவது முறையா?\" என்று அவரைச் சோதிக்கக் கேட்டனர்."},{"number":3,"verse":"அதற்கு அவர், \"மோயிசன் உங்களுக்கு என்ன கட்டளையிட்டார்?\" என்று கேட்க,"},{"number":4,"verse":"அவர்கள், \"முறிவுச் சீட்டு எழுதி அவளை விலக்கிவிடலாம் என்று மோயிசன் அனுமதி அளித்தார்\" என்றனர்."},{"number":5,"verse":"அதற்கு இயேசு, \"உங்களுடைய முரட்டுத் தனத்தின் பொருட்டே இக்கட்டளையை எழுதி வைத்தார்."},{"number":6,"verse":"படைப்பின் தொடக்கத்திலிருந்தே, கடவுள் அவர்களை ஆணும் பெண்ணுமாகப் படைத்தார்."},{"number":7,"verse":"ஆதலால் கணவன் தன் தாய் தந்தையரைவிட்டுத் தன் மனைவியோடு கூடியிருப்பான்."},{"number":8,"verse":"இருவரும் ஒரே உடலாய் இருப்பார்கள். இனி அவர்கள் இருவரல்லர், ஒரே உடல்."},{"number":9,"verse":"ஆகவே, கடவுள் இணைத்ததை மனிதன் பிரிக்காதிருக்கட்டும்\" என்றார்."},{"number":10,"verse":"வீட்டிற்கு வந்து அவருடைய சீடர் மீண்டும் அதைப்பற்றி அவரைக் கேட்டனர்."},{"number":11,"verse":"அதற்கு அவர் அவர்களை நோக்கி, \"தன் மனைவியை விலக்கிவிட்டு வேறொருத்தியை மணப்பவன் எவனும் அவளுக்கு விரோதமாக விபசாரம் செய்கிறான்."},{"number":12,"verse":"மனைவி தன் கணவனை விலக்கி வேறொருவனை மணந்துகொண்டால் அவளும் விபசராம் செய்கிறாள்\" என்றார்."},{"number":13,"verse":"குழந்தைகளை அவர் தொட வேண்டும் என்று அவரிடம் கொண்டுவந்தனர். சீடர் அதட்டினர்."},{"number":14,"verse":"இயேசு அதைக் கண்டு சினந்து, அவர்களை நோக்கி \"குழந்தைகளை என்னிடம் வரவிடுங்கள், தடுக்க வேண்டாம். ஏனெனில், கடவுளின் அரசு இத்தகையோரதே."},{"number":15,"verse":"உறுதியாக உங்களுக்குச் சொல்லுகிறேன்: கடவுளின் அரசைக் குழந்தைபோல் ஏற்றுக்கொள்ளாத எவனும் அதனுள் நுழையவே முடியாது\" என்றார்."},{"number":16,"verse":"பின்பு அவர் அவர்களை அரவணைத்து, கைகளை அவர்கள்மேல் வைத்து ஆசீர்வதித்தார்."},{"number":17,"verse":"அவர் புறப்பட்டுப் போகும்போது, ஒருவன் ஓடிவந்து அவர்முன் முழந்தாளிட்டு, \"நல்ல போதகரே, நான் முடிவில்லா வாழ்வு பெற என்ன செய்யவேண்டும்?\" என்று கேட்டான்."},{"number":18,"verse":"இயேசுவோ அவனை நோக்கி, \"என்னை நல்லவர் என்பானேன்? கடவுள் ஒருவர் அன்றி நல்லவர் எவருமில்லை."},{"number":19,"verse":"கட்டளைகள் உனக்குத் தெரியுமே. கொலை செய்யாதே, விபசாரம் செய்யாதே, களவு செய்யாதே, பொய் சான்று சொல்லாதே, அநியாயம் செய்யாதே, தாய் தந்தையரைப் போற்று\" என்றார்."},{"number":20,"verse":"அதற்கு அவன், \"போதகரே, சிறுவமுதல் இவை எல்லாம் கடைப்பிடித்து வருகிறேன்\" என்றான்."},{"number":21,"verse":"இயேசு, அவனை உற்றுநோக்கி, அவன்மீது அன்புகூர்ந்தார். \"உனக்கு ஒன்று குறைவாயிருக்கிறது. போய் உனக்கு உள்ளதெல்லாம் விற்று ஏழைகளுக்குக் கொடு. வானகத்தில் உனக்குச் செல்வம் கிடைக்கும். பின்பு வந்து என்னைப் பின்செல்\" என்றார்."},{"number":22,"verse":"அவன் இவ்வார்த்தையைக் கேட்டு, முகம் வாடி, வருத்தத்துடன் சென்றான். ஏனெனில், அவனுக்கு ஏராளமான சொத்து இருந்தது."},{"number":23,"verse":"இயேசு சுற்றிலும் பார்த்துத் தம் சீடரிடம் \"கடவுளின் அரசில் செல்வமுடையவர் நுழைவது எவ்வளவோ அரிது! \" என்றார்."},{"number":24,"verse":"சீடர் அவருடைய வார்த்தைகளைக் கேட்டுத் திடுக்கிட்டனர். இயேசுவோ மீண்டும் அவர்களை நோக்கி, \"பிள்ளைகளே, பணத்தை நம்பி இருப்பவர்கள் கடவுளின் அரசில் நுழைவது எவ்வளவோ அரிது!"},{"number":25,"verse":"பணக்காரன் கடவுளின் அரசில் நுழைவதைவிட ஊசியின் காதில் ஒட்டகம் நுழைவது எளிது\" என்றார்."},{"number":26,"verse":"அவர்கள் இன்னும் அதிகமாக மலைத்துப்போய், 'பின்யார்தாம் மீட்புப் பெறமுடியும்?\" என்று தங்களிடையே பேசிக்கொண்டனர்."},{"number":27,"verse":"இயேசு அவர்களை உற்றுநோக்கி, \"மனிதரால் இது முடியாது. ஆனால் கடவுளுக்கு அப்படியன்று. கடவுளால் எல்லாம் முடியும்\" என்று சொன்னார்."},{"number":28,"verse":"அப்பொழுது இராயப்பர் அவரிடம், \"இதோ! நாங்கள் எல்லாவற்றையும் விட்டுவிட்டு உம்மைப் பின்சென்றோமே\" என்று சொன்னார்."},{"number":29,"verse":"அதற்கு இயேசு, \"தன் வீட்டையோ, சகோதரர் சகோதரிகளையோ, தாய் தந்தையரையோ, மக்களையோ, நிலபுலங்களையோ என் பொருட்டும் நற்செய்தியின் பொருட்டும் துறந்துவிடும் எவனும்,"},{"number":30,"verse":"இம்மையில் இன்னல்களோடு கூட, வீடு, சகோதரர், சகோதரி, தாய், பிள்ளை, நிலபுலங்களை நூறு மடங்காகவும், மறுமையில் முடிவில்லா வாழ்வையும் பெறாமல் போகான் என்று உறுதியாக உங்களுக்குச் சொல்லுகிறேன்."},{"number":31,"verse":"முதலானோர் பலர் கடைசியாவர், கடைசியானோர் பலர் முதலாவர்\" என்றார்."},{"number":32,"verse":"அவர்கள் பயணமாகி யெருசலேமை நோக்கிப் போகையில், இயேசு அவர்களுக்குமுன் நடந்துகொண்டிருந்தார். அவர்களோ திகைப்புற்றிருந்தனர். பின்னே வந்தவர்களும் அச்சம் கொண்டிருந்தனர். மீண்டும் பன்னிருவரையும் அழைத்துத் தமக்கு நேரப்போவதை அவர்களுக்குச் சொல்லத் தொடங்கினார்:"},{"number":33,"verse":"இதோ! யெருசலேமுக்குப் போகிறோம். மனுமகன் தலைமைக்குருக்களிடமும் மறைநூல் அறிஞரிடமும் கையளிக்கப் படுவார். அவர்கள் அவருக்குக் கொலைத் தீர்ப்பிட்டு, அவரைப் புறவினத்தாரிடம் கையளிப்பர்."},{"number":34,"verse":"அவர்கள் அவரை எள்ளிநகையாடி, துப்பி, சாட்டையால் அடித்துக் கொல்லுவார்கள். அவரோ மூன்று நாளுக்குப்பின் உயிர்த்தெழுவார்\" என்றார்."},{"number":35,"verse":"செபெதேயுவின் மக்கள் யாகப்பரும் அருளப்பரும் அவரிடம் வந்து, \"போதகரே, நாங்கள் கேட்கப்போவதை நீர் எங்களுக்குச் செய்யவேண்டும்\" என்றனர்."},{"number":36,"verse":"இயேசுவோ அவர்களை நோக்கி, \"நான் உங்களுக்கு என்ன செய்யவேண்டும்?\" என்றார்."},{"number":37,"verse":"நீர் உம் மாட்சிமையில் வீற்றிருக்கும்போது, எங்களுள் ஒருவர் உமது வலப்பக்கமும், மற்றவர் உமது இடப் பக்கமுமாக அமர அருளும் என்றார்கள்."},{"number":38,"verse":"அதற்கு இயேசு, \"நீங்கள் கேட்பது என்னவென்று உங்களுக்குத் தெரியவில்லை. நான் குடிக்கும் கிண்ணத்தில் நீங்களும் குடிக்க முடியுமா? நான் பெறும் ஞானஸ்நானத்தை நீங்களும் பெற முடியுமா?\" என்றார்."},{"number":39,"verse":"முடியும் என்றனர். அதற்கு இயேசு, \"நான் குடிக்கும் கிண்ணத்தில் குடிப்பீர்கள்; நான் பெறும் ஞானஸ்நானத்தையும் பெறுவீர்கள்."},{"number":40,"verse":"ஆனால் எனது வலப்பக்கமோ இடப்பக்கமோ அமர அருள்வது என்னுடையதன்று; யாருக்கு ஏற்பாடு ஆகியிருக்கிறதோ அவர்களுக்கே அது கிடைக்கும்\" என்றார்."},{"number":41,"verse":"அதைக் கேட்ட பதின்மரும், யாகப்பர் மேலும் அருளப்பர் மேலும் சினம்கொள்ளத் தொடங்கினர்."},{"number":42,"verse":"இயேசு, அவர்களைத் தம்மிடம் அழைத்து, அவர்களுக்குக் கூறியது: 'புறவினத்தாரிடையே தலைவர்கள் எனப்படுவோர் அவர்களை அடக்கி ஆளுகின்றனர். அவர்களுள் பெரியோர் அவர்கள்மீது அதிகாரம் செலுத்துகின்றனர்."},{"number":43,"verse":"இது உங்களுக்குத் தெரியும். உங்களிடையே அப்படி இருக்கக்கூடாது. உங்களுக்குள் எவன் பெரியவனாய் இருக்க விரும்புகிறானோ, அவன் உங்கள் பணியாளனாய் இருக்கட்டும்."},{"number":44,"verse":"எவன் உங்களுக்குள் முதல்வனாய் இருக்க விரும்புகிறானோ அவன் எல்லாருக்கும் ஊழியனாய் இருக்கட்டும்."},{"number":45,"verse":"ஏனெனில், மனுமகன் பணிவிடை பெறுவதற்கன்று, பணிவிடை புரியவும், பலருடைய மீட்புக்கு விலையாகத் தம் உயிரை அளிக்கவும் வந்தார்.\""},{"number":46,"verse":"அவர்கள் எரிக்கோவுக்கு வந்தார்கள். எரிக்கோவிலிருந்து அவரும் அவர் சீடரும் ஒரு பெருங்கூட்டமும் புறப்படும்பொழுது திமேயுவின் மகன் பர்த்திமேயு என்ற கண்தெரியாத பிச்சைக்காரன் வழியோரத்தில் உட்கார்ந்திருந்தான்."},{"number":47,"verse":"நாசரேத்தூர் இயேசுதாம் அவர் என்று கேள்வியுற்று, \"தாவீதின் மகனே, இயேசுவே, என் மீது இரக்கம் வையும்\" என்று கூவத் தொடங்கினான்."},{"number":48,"verse":"பேசாதிருக்கும்படி பலர் அவனை அதட்டினார்கள். அவனோ, \"தாவீதின் மகனே, என்மீது இரக்கம்வையும்\" என்று இன்னும் அதிகமாய்க் கூவினான்."},{"number":49,"verse":"இயேசு நின்று, \"அவனை அழைத்து வாருங்கள்\" என்றார். அவர்கள் குருடனை அழைத்து, \"தைரியமாயிரு, எழுந்திரு, உன்னை அழைக்கிறார்\" என்றார்கள்."},{"number":50,"verse":"அவன் தன் போர்வையை எறிந்துவிட்டு, துள்ளிக்குதித்து அவரிடம் வந்தான்."},{"number":51,"verse":"இயேசு, \"உனக்கு நான் என்ன செய்யவேண்டும்?\" என்று அவனைக் கேட்க, குருடன், \"ராபூனி, நான் பார்வை பெற வேண்டும்\" என்றான்."},{"number":52,"verse":"இயேசு அவனை நோக்கி, \"உன் விசுவாசம் உன்னைக் குணமாக்கியது, நீ போகலாம்\" என்றார். அவன் உடனே பார்வை பெற்று, இயேசுவுக்குப் பின்னே வழி நடந்தான்."}]}