{"bibleAbbr":"TCB1973","bookName":"மத்தேயு","bookEnglishName":"Matthew","chapterNumber":19,"verses":[{"number":1,"verse":"இயேசு இவ்வார்த்தைகளைச் சொல்லி முடித்தபின் கலிலேயாவை விட்டு யோர்தானுக்கு அப்பாலுள்ள யூதேயா பகுதிக்கு வந்தார்."},{"number":2,"verse":"பெருங்கூட்டம் அவரைப் பின்தொடர்ந்தது. அவர்களை அங்கே குணமாக்கினார்."},{"number":3,"verse":"பரிசேயர் அவரிடம் வந்து, \"எக்காரணத்திற்காவது ஒருவன் தன் மனைவியை விலக்கிவிடுவது முறையா?\" என்று அவரைச் சோதிக்கக் கேட்டனர்."},{"number":4,"verse":"அதற்கு அவர், \"படைத்தவர் தொடக்கத்திலிருந்தே 'ஆணும் பெண்ணுமாக அவர்களைப் படைத்தார்' என்றும்,"},{"number":5,"verse":"'ஆதலால் கணவன் தன் தாய் தந்தையரை விட்டுத் தன் மனைவியோடு கூடி இருப்பான். இருவரும் ஒரே உடலாய் இருப்பர் எனக் கூறினார்' என்றும் நீங்கள் படித்ததில்லையா?"},{"number":6,"verse":"இனி அவர்கள் இருவர் அல்லர், ஒரே உடல். ஆகவே, கடவுள் இணைத்ததை மனிதன் பிரிக்காதிருக்கட்டும்\" என்றார்."},{"number":7,"verse":"அவர்கள், \"அப்படியானால் முறிவுச்சீட்டுக் கொடுத்து, மனைவியை விலக்கிவிடும்படி மோயீசன் கட்டளையிட்டது ஏன்?\" என்று கேட்டனர்."},{"number":8,"verse":"அவரோ, \"உங்கள் முரட்டுத்தனத்தின் பொருட்டே உங்கள் மனைவியரை விலக்கிவிட மோயீசன் அனுமதி அளித்தார். ஆனால் தொடக்கத்திலோ அப்படி இல்லை."},{"number":9,"verse":"நானோ உங்களுக்குச் சொல்லுகிறேன்: கெட்ட நடத்தைக்காக அன்றி, எவனொருவன் தன் மனைவியை விலக்கிவிட்டு வேறொருத்தியை மணந்துகொள்கின்றானோ, அவன் விபசாரம் செய்கிறான்\" என்று அவர்களுக்குச் சொன்னார்."},{"number":10,"verse":"சீடர்கள் அவரை நோக்கி, \"கணவன் மனைவியின் நிலை இப்படியென்றால், மணந்து கொள்ளாதிருப்பதே நலம்\" என்று சொன்னார்கள்."},{"number":11,"verse":"அவரோ, \"அருள் பெற்றவரன்றி வேறு எவரும் இதை உணர்ந்துகொள்வதில்லை."},{"number":12,"verse":"ஏனெனில், தாய் வயிற்றினின்று அண்ணகராய்ப் பிறந்தவரும் உளர்; மனிதரால் அண்ணகரானவரும் உளர்; விண்ணரசை முன்னிட்டுத் தம்மைத்தாமே அண்ணகராக்கிக் கொண்டவரும் உளர். உணர்ந்துகொள்ள கூடியவன் உணர்ந்துகொள்ளட்டும்\" என்றார்."},{"number":13,"verse":"பின்னர், அவர் குழந்தைகள்மேல் தம் கைகளை வைத்துச் செபிக்குமாறு அவர்களை அவரிடம் கொண்டுவந்தனர்."},{"number":14,"verse":"சீடர் அவர்களை அதட்டினர். இயேசுவோ அவர்களிடம், \"குழந்தைகள் என்னிடம் வருவதைத் தடுக்க வேண்டாம். வரவிடுங்கள். ஏனெனில், விண்ணரசு இத்தகையோரதே\" என்றார்."},{"number":15,"verse":"அவர்கள்மீது கைகளை வைத்தபின் அங்கிருந்து சென்றார்."},{"number":16,"verse":"இதோ, ஒருவன் அவரிடம் வந்து, \"போதகரே, முடிவில்லா வாழ்வு பெற நான் என்ன நன்மை செய்ய வேண்டும்?\" என்று கேட்டான்."},{"number":17,"verse":"அவர் அவனை நோக்கி, \"நன்மையைப்பற்றி என்னைக் கேட்பதேன்? நல்லவர் ஒருவரே. வாழ்வு பெற விரும்பினால் கட்டளைகளைக் கடைப்பிடி\" என்றார்."},{"number":18,"verse":"அவன், \"எவற்றை?\" என்றான். இயேசு, \"கொலை செய்யாதே, விபசாரம் செய்யாதே, களவு செய்யாதே, பொய்ச் சான்று சொல்லாதே."},{"number":19,"verse":"தாய் தந்தையரைப் போற்று. மேலும், உன் மீது நீ அன்பு காட்டுவதுபோல் உன் அயலான் மீதும் அன்பு காட்டுவாயாக\" என்று கூறினார்."},{"number":20,"verse":"வாலிபன் அவரிடம், \"இவை எல்லாம் கடைப்பிடித்து வருகிறேன், என்னிடத்தில் இன்னும் குறைவாய் இருப்பதென்ன?\" என்று கேட்டான்."},{"number":21,"verse":"அதற்கு இயேசு, \"நீ நிறைவு பெற விரும்பினால், போய் உன் உடமைகளை விற்று ஏழைகளுக்குக் கொடு. வானகத்தில் உனக்குச் செல்வம் கிடைக்கும். பின்னர் வந்து என்னைப் பின்செல்\" என்றார்."},{"number":22,"verse":"இவ்வார்த்தையைக் கேட்டு அவ்வாலிபன் வருத்தத்துடன் சென்றான். ஏனெனில், அவனுக்கு ஏராளமான சொத்து இருந்தது."},{"number":23,"verse":"இயேசு தம் சீடரிடம், \"உறுதியாக உங்களுக்குச் சொல்லுகிறேன்: பணக்காரன் விண்ணரசில் நுழைவது அரிது."},{"number":24,"verse":"மீண்டும் உங்களுக்குச் சொல்லுகிறேன்: பணக்காரன் விண்ணரசில் நுழைவதைவிட ஊசியின் காதில் ஒட்டகம் நுழைவது எளிது\" என்றார்."},{"number":25,"verse":"இவற்றைக் கேட்டு அவருடைய சீடர் மிகவும் மலைத்துப் போய், \"அப்படியானால் யார்தான் மீட்புப்பெற முடியும்?\" என்று கேட்டனர்."},{"number":26,"verse":"இயேசு அவர்களை உற்றுநோக்கி, \"மனிதரால் இது முடியாது. ஆனால், கடவுளால் எல்லாம் முடியும்\" என்று சொன்னார்."},{"number":27,"verse":"அப்போது இராயப்பர், \"இதோ! நாங்கள் எல்லாவற்றையும் விட்டுவிட்டு உம்மைப் பின்சென்றோமே, எங்களுக்கு என்ன கிடைக்கும்?\" என்று அவரைக் கேட்டார்."},{"number":28,"verse":"இயேசு அவர்களிடம், \"உறுதியாக உங்களுக்குச் சொல்லுகிறேன்: உலகம் புத்துயிர் பெறும் நாளில் மனுமகன் தமது மாட்சி அரியணையில் வீற்றிருக்கும்போது என்னைப் பின்சென்ற நீங்களும் இஸ்ராயேலின் பன்னிரு கோத்திரங்களுக்கும் நடுவராகப் பன்னிரு அரியணையில் வீற்றிருப்பீர்கள்."},{"number":29,"verse":"மேலும் வீட்டையோ சகோதரர் சகோதரியையோ தாய் தந்தையையோ மக்களையோ நிலபுலங்களையோ என் பெயரின் பொருட்டுத் துறந்துவிடும் எவனும் பன்மடங்கு பெறுவான்; முடிவில்லாத வாழ்வும் பெற்றுக்கொள்வான்."},{"number":30,"verse":"\"முதலானோர் பலர் கடைசியாவர்; கடைசியானோர் பலர் முதலாவர்."}]}