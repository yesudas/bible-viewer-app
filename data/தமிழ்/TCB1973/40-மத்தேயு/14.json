{"bibleAbbr":"TCB1973","bookName":"மத்தேயு","bookEnglishName":"Matthew","chapterNumber":14,"verses":[{"number":1,"verse":"அப்பொழுது இயேசுவைப்பற்றிய பேச்சு சிற்றரசன் ஏரோதின் காதுக்கு எட்டியது."},{"number":2,"verse":"அவன் தன் ஊழியரிடம், \"இவர் ஸ்நாபக அருளப்பர். இறந்தோரிடமிருந்து உயிர்த்திருக்கிறார். ஆதலால்தான் புதுமை செய்யும் வல்லமை இவரிடம் செயலாற்றுகிறது\" என்று சொன்னான்."},{"number":3,"verse":"அந்த ஏரோது தன் சகோதரன் பிலிப்புவின் மனைவி ஏரோதியாள்பொருட்டு அருளப்பரைப் பிடித்து விலங்கிட்டுச் சிறையிலடைத்திருந்தான்."},{"number":4,"verse":"ஏனெனில், அருளப்பர் அவனை நோக்கி, \"நீ அவளை வைத்திருக்கலாகாது\" என்று சொல்லியிருந்தார்."},{"number":5,"verse":"அவனோ அவரைக் கொன்றுவிட நினைத்தான். ஆனால், மக்கள் அவரை இறைவாக்கினராகக் கருதியதால் அவர்களுக்கு அஞ்சினான்."},{"number":6,"verse":"ஏரோதின் பிறப்பு விழாவில் ஏரோதியாளின் மகள் எல்லார்முன்னும் நடனம் ஆடி ஏரோதை மகிழ்வித்தாள்."},{"number":7,"verse":"அதனால் அவள் தன்னிடம் எதைக் கேட்டாலும் கொடுப்பதாக அவன் ஆணையிட்டு உறுதிமொழி கூறினான்."},{"number":8,"verse":"அவளோ தன் தாய் தூண்டிவிட்டபடி, \"ஸ்நாபக அருளப்பரின் தலையை ஒரு தட்டில் இப்போதே எனக்குக் கொடும்\" என்றாள்."},{"number":9,"verse":"அரசன் வருந்தினான். ஆனால் தன் ஆணையின் பொருட்டும், விருந்தினர்பொருட்டும் அதைக் கொடுக்கக் கட்டளையிட்டான்."},{"number":10,"verse":"ஆள் அனுப்பிச் சிறையில் அருளப்பரது தலையை வெட்டுவித்தான்."},{"number":11,"verse":"அவருடைய தலையைத் தட்டில் கொண்டுவந்து சிறுமியிடம் கொடுக்க, அவளும் தன் தாயிடம் கொண்டுபோனாள்."},{"number":12,"verse":"அவருடைய சீடர் வந்து அவருடலை எடுத்துச்சென்று அடக்கம் செய்துவிட்டு இயேசுவிடம் வந்து அறிவித்தனர்."},{"number":13,"verse":"இதைக் கேட்டதும் இயேசு அங்கிருந்து படகேறித் தனிமையாகப் பாழ்வெளி சென்றார். இதைக் கேட்டு மக்கட்கூட்டம் ஊர்களிலிருந்து கால்நடையாக அவரைப் பின்தொடர்ந்தது."},{"number":14,"verse":"அவர் கரையில் இறங்கியபோது பெரும் கூட்டத்தைக் கண்டு அவர்கள்மீது மனமிரங்கி அவர்களுள் பிணியாளிகளைக் குணமாக்கினார்."},{"number":15,"verse":"மாலையானதும் அவருடைய சீடர் அவரிடம் வந்து, \"இது பாழ்வெளி ஆயிற்றே; நேரமும் ஆகிவிட்டது; ஊர்களுக்குச் சென்று உணவு வாங்கிக்கொள்ளும்படி கூட்டத்தை அனுப்பிவிடும்\" என்றனர்."},{"number":16,"verse":"இயேசுவோ அவர்களிடம், \"அவர்கள் போக வேண்டியதில்லை. நீங்களே அவர்களுக்கு உணவு கொடுங்கள்\" என்றார்."},{"number":17,"verse":"அதற்கு அவர்கள், \"இங்கே ஐந்து அப்பமும் இரண்டு மீனும் தவிர வேறொன்றும் எங்களிடமில்லை\" என்றனர்."},{"number":18,"verse":"அவர், \"அவற்றை என்னிடம் கொண்டுவாருங்கள்\" என்றார்."},{"number":19,"verse":"கூட்டம் பசும்புல் தரையில் அமரும்படி கட்டளையிட்டு, ஐந்து அப்பத்தையும் இரண்டு மீனையும் எடுத்து, வானத்தை அண்ணாந்து பார்த்து, இறைபுகழ் கூறி, அப்பத்தைப் பிட்டுச் சீடருக்கு அளித்தார்; சீடர் கூட்டத்திற்கு அளித்தனர்."},{"number":20,"verse":"அனைவரும் வயிறார உண்டனர். மீதியான துண்டுகளைப் பன்னிரண்டு கூடைநிறைய எடுத்தனர்."},{"number":21,"verse":"பெண்களும் சிறுவர்களும் நீங்கலாக, உணவு அருந்திய ஆண்கள் தொகை ஐயாயிரம்."},{"number":22,"verse":"தாம் மக்களை அனுப்பிக்கொண்டிருக்கையில், சீடர்கள் உடனே படகிலேறிக் கடலைக் கடந்து தமக்குமுன் அக்கரைக்குப்போகும்படி இயேசு வற்புறுத்தினார்."},{"number":23,"verse":"கூட்டத்தை அனுப்பியதும் செபிக்க தனியாக மலைமீது ஏறினார். இரவாயிற்று; அங்குத் தனித்திருந்தார்."},{"number":24,"verse":"படகோ, எதிர்காற்றடித்தபடியால் அலைகளால் நடுக்கடலில் தத்தளித்துக் கொண்டிருந்தது."},{"number":25,"verse":"நான்காம் சாமத்தில் அவர் கடல்மீது நடந்து அவர்களை நோக்கி வந்தார்."},{"number":26,"verse":"சீடரோ, அவர் கடல்மேல் நடப்பதைக் கண்டு கலங்கி, \"ஐயா! பூதம்\" என்று அச்சத்தால் அலறினர்."},{"number":27,"verse":"உடனே இயேசு, \"தைரியமாயிருங்கள், நான்தான், அஞ்சாதீர்கள்\" என்று அவர்களுக்குச் சொன்னார்."},{"number":28,"verse":"அதற்கு இராயப்பர், \"ஆண்டவரே, நீர்தாம் என்றால், நானும் கடல்மீது நடந்து உம்மிடம் வரக் கட்டளையிடும்\" என்றார்."},{"number":29,"verse":"அவர், \"வா\" என்றார். இராயப்பரும் படகினின்று இறங்கிக் கடல்மீது நடந்து இயேசுவை நோக்கி வந்தார்."},{"number":30,"verse":"காற்று பலமாயிருப்பதைக் கண்டு அஞ்சி மூழ்கப்போகையில், \"ஆண்டவரே, என்னைக் காப்பாற்றும்\" என்று அலறினார்."},{"number":31,"verse":"உடனே இயேசு கையை நீட்டி, அவரைப் பிடித்து, \"குறைவான விசுவாசம் உள்ளவனே, ஏன் தயங்கினாய் ?\" என்றார்."},{"number":32,"verse":"அவர்கள் படகில் ஏறியதும் காற்று ஓய்ந்தது."},{"number":33,"verse":"படகில் இருந்தவர்கள் வந்து அவரைப் பணிந்து, \"உண்மையாகவே நீர் கடவுள்மகன்\" என்றனர்."},{"number":34,"verse":"அவர்கள் கடலைக் கடந்து கெனேசரேத்தில் கரை சேர்ந்தனர்."},{"number":35,"verse":"அவ்விடத்து மக்கள் அவரை அறிந்துகொண்டதும், சுற்றுப்புறமெங்கும் ஆள் அனுப்பி நோயாளிகள் அனைவரையும் அவரிடம் கொண்டுவந்து,"},{"number":36,"verse":"அவருடைய போர்வை விளிம்பையாகிலும் தொடவிடும்படி அவரை வேண்டினர். தொட்டவர் அனைவரும் குணமாயினர்."}]}