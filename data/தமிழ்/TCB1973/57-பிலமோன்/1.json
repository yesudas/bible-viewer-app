{"bibleAbbr":"TCB1973","bookName":"பிலமோன்","bookEnglishName":"Philemon","chapterNumber":1,"verses":[{"number":1,"verse":"கிறிஸ்து இயேசுவின் கைதியான சின்னப்பனும், சகோதரர் தீமோத்தேயுவும் ஆகிய யாம் எங்கள் உடனுழைப்பாளரான அன்புமிக்க பிலேமோனுக்கும்,"},{"number":2,"verse":"அவர் வீட்டில் கூடும் சபைக்கும், சகோதரி அப்பியாளுக்கும், ஞானப்போரில் என் துணைவரான அர்க்கிப்புவுக்கும் எழுதுவது:"},{"number":3,"verse":"நம் தந்தையாகிய கடவுளிடமிருந்தும் ஆண்டவராகிய இயேசுகிறிஸ்துவிடமிருந்தும் உங்களுக்கு அருளும் சமாதானமும் உண்டாகுக!"},{"number":4,"verse":"என் செபங்களில் உம்மைக் குறிப்பிட்டு என் கடவுளுக்கு என்றும் நன்றி கூறுகின்றேன்."},{"number":5,"verse":"ஏனெனில், ஆண்டவராகிய இயேசுவின் மீதும், இறைமக்கள் அனைவர் மீதும் நீர் கொண்டுள்ள அன்பையும் விசுவாசத்தையும் பற்றிக் கேள்விப்படுகிறேன்."},{"number":6,"verse":"உம் விசுவாசம் உம்மில் பிறருக்கு உதவிசெய்யும் ஆர்வத்தைத் தூண்டுகிறது. அந்த ஆர்வம் செயல்பட வேண்டுமென்றும், கிறிஸ்துவுக்காக நாம் செய்யக்கூடிய எல்லா நன்மைகளையும் நீர் அறிந்துணர வேண்டுமென்றும் நான் வேண்டுகிறேன்."},{"number":7,"verse":"உம்மிடம் காணும் அன்பை நினைத்துப் பெருமகிழ்வும் ஆறுதலும் கொள்கிறேன். ஆம், சகோதரரே, உம்மால் இறைமக்களின் நெஞ்சம் குளிர்ந்தது."},{"number":8,"verse":"நீர் செய்ய வேண்டியதை உமக்குக் கட்டளையிட, கிறிஸ்துவுக்குள் எனக்கு முழு உரிமை உண்டு என்றாலும்"},{"number":9,"verse":"அன்பின் பெயரால் வேண்டுகோள் விடுப்பதே நலமெனக் கருதுகிறேன். வயதுசென்ற சின்னப்பனாகிய நான், இப்பொழுது கிறிஸ்துவின் கைதியாக இருக்கும் நான்,"},{"number":10,"verse":"சிறையிலிருக்கையில் நான் ஈன்றெடுத்த பிள்ளை ஒனேசிமுவுக்காக உம்மை வேண்டுகிறேன்."},{"number":11,"verse":"முன்பு உமக்குப் பயனற்றவனாக இருந்த அவன் இப்பொழுது எனக்கும் உமக்கும் பயனுள்ளவனாக இருக்கிறான்."},{"number":12,"verse":"அவனை உம்மிடம் அனுப்புகிறேன். அவனை அனுப்புவது என் உயிரையே அனுப்புவது போலாகும்."},{"number":13,"verse":"நற்செய்திக்காகச் சிறையில் இருக்கும் எனக்கு உமது பெயரால் பணியாற்ற, அவனை என்னிடமே நிறுத்திக்கொள்ள நினைத்தேன்."},{"number":14,"verse":"ஆனால் உம்முடைய உடன்பாடின்றி ஒன்றும் செய்யவிரும்பவில்லை. நீர் செய்யப்போகும் நன்மையைக் கட்டாயத்தின்மேல் செய்யாமல், மனதாரச் செய்யவேண்டும் என்று நினைத்தேன்."},{"number":15,"verse":"இனி என்றுமே பிரியாத முறையில் அவன் உம்மோடு இருக்கவேண்டுமென்றே அவன் உம்மை விட்டுச் சிறிதுகாலம் பிரிந்திருந்தான்போலும் இனி அவனை நீர் அடிமையாக அன்று,"},{"number":16,"verse":"அடிமையைவிட மேலானவனாக, அதாவது அன்புமிக்க சகோதரனாக ஏற்றுக்கொள்ளும். அவன் என் தனிப்பட்ட அன்புக்குரியவனே. அப்படியானால் உலக வழக்கின்படியும், ஆண்டவரில் ஏற்பட்ட புதிய உறவின்படியும் அவன் எவ்வளவோ மேலாக உம் அன்புக்குரியவனாக இருக்கவேண்டும்!"},{"number":17,"verse":"எனவே, நமக்குள்ள உறவைக் கருதி, என்னை ஏற்றுக்கொள்வதுபோல் அவனை ஏற்றுக்கொள்ளும்."},{"number":18,"verse":"அவன் உமக்கு ஏதாவது அநீதி செய்திருந்தால் அல்லது கடன்பட்டிருந்தால் அதை என் கணக்கிலே எழுதிக்கொள்ளும்."},{"number":19,"verse":"நானே ஈடுசெய்வேன் எனச் சின்னப்பனாகிய நான் என் கைப்பட எழுதுகிறேன். நீர் உம்மையே எனக்குக் கடனாகச் செலுத்த வேண்டியவர் என நான் சொல்லவிரும்பவில்லை."},{"number":20,"verse":"ஆம், சகோதரரே, ஆண்டவரின் பெயரால் எனக்கு இந்த உதவி செய்யும். கிறிஸ்துவின் பெயரால் என் உள்ளம் குளிரச் செய்யும்."},{"number":21,"verse":"நான் சொன்னால் கேட்பீர் என்னும் நம்பிக்கையோடு உமக்கு எழுதுகிறேன். நான் கேட்பதற்கு மேலாகவே நீர் செய்வீர் என்பது எனக்குத் தெரியும்."},{"number":22,"verse":"தவிர, நான் வரும்போது தங்குவதற்கு ஏற்பாடு செய்யவும். இறைவன் உங்கள் செபங்களுக்குச் செவி சாய்த்து நான் மீண்டும் உங்களோடிருக்க அருள்புரிவார் என நம்புகிறேன்."},{"number":23,"verse":"என்னோடு கிறிஸ்து இயேசுவின் கைதியாய் இருக்கிற எப்பாப்பிரா உமக்கு வாழ்த்துக் கூறுகிறார்."},{"number":24,"verse":"என் உடன் ஊழியர்களான மாற்கு, அரிஸ்தர்க்கு, தேமா, லூக்கா இவர்களுடைய வாழ்த்துக்கள்."},{"number":25,"verse":"ஆண்டவராகிய இயேசு கிறிஸ்துவின் அருள் உங்களோடு இருப்பதாக."}]}