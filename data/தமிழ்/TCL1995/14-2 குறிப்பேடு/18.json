{"bibleAbbr":"TCL1995","bookName":"2 குறிப்பேடு","bookEnglishName":"2 Chronicles","chapterNumber":18,"verses":[{"number":1,"verse":"(மிகாயா ஆகாப் ராஜாவை எச்சரிக்கிறான்) யோசபாத்து மிகுந்த செல்வமும் புகழும் பெற்றிருந்தார்: திருமணத்தின் வழியாக ஆகாபுடன் உறவுமுறை கொண்டார்."},{"number":2,"verse":"சில ஆண்டுகளுக்குப்பின் ஆகாபைச் சந்திக்க அவர் சமாரியா சென்றார். மிகுதியான ஆடுமாடுகளை அடித்து அவருக்கும் அவர் ஆள்களுக்கும் விருந்தளித்த ஆகாபு இராமோத்து-கிலயாதிற்கு எதிராகக் கிளர்ச்சி செய்யுமாறு அவரைத் தூண்டினான்."},{"number":3,"verse":"இஸ்ரயேலின் அரசனான ஆகாபு யூதாவின் அரசன் யோசபாத்தை நோக்கி,‘இராமோத்து-கிலயாதை எதிர்க்க என்னோடு வருவீரா? ‘ என்று கேட்டான். அதற்கு யோசபாத்து அவனிடம்‘உம்மைப் போலவே நானும் தயார்: உம் மக்களைப் போலவே என் மக்களும்: நான் உமக்குத் துணையாகப் போருக்கு வருவேன் ‘ என்றார்."},{"number":4,"verse":"யோசபாத்து இஸ்ரயேல் அரசனை நோக்கி,‘ஆண்டவரின் வாக்கு எதுவென இன்று நீர் கேட்டறிய வேண்டுகிறேன் ‘ என்றார்."},{"number":5,"verse":"அப்பொழுது இஸ்ரயேலின் அரசன் நானூறு பொய்வாக்கினரை வரவழைத்தான்.‘நாங்கள் இராமோத்து கிலயாதிற்கு எதிராகப் படையெடுக்கலாமா, வேண்டாமா? ‘ என்று அவர்களைக் கேட்டான். அதற்கு அவர்கள்,‘போங்கள்: ஏனெனில், அரசன் கையில் கடவுள் அதை ஒப்படைப்பார் ‘ என்று பதிலளித்தனர்."},{"number":6,"verse":"ஆனால் யோசபாத்து,‘நாம் கேட்டறிவதற்கு இங்கே ஆண்டவரின் இறைவாக்கினர் யாருமில்லையா? ‘ என்று கேட்க,"},{"number":7,"verse":"அதற்கு ஆகாபு,‘ஆண்டவரின் வாக்கைக் கேட்டறிவதற்கு இம்லாவின் மகன் மீக்காயா என்பவன் இருக்கிறான். ஆனால், நான் அவனை வெறுக்கிறேன். ஏனெனில் எனக்குச் சாதகமாய் அன்று, பாதகமாவே எப்பொழுதும் இறைவாக்கு உரைக்கிறான் ‘ என்றான். அதற்கு யோசபாத்து,‘அரசே நீர் அவ்விதமாய்ப் பேசவேண்டாம் ‘ என்றார்."},{"number":8,"verse":"உடனே இஸ்ரயேலின் அரசன் ஓர் அலுவலரிடம்,‘இம்லாவின் மகன் மீக்காயாவை உடனே அழைத்து வா ‘ என்றான்."},{"number":9,"verse":"பிறகு இஸ்ரயேலின் அரசனும், யூதாவின் அரசர் யோசபாத்தும் அரச உடைகளை அணிந்தவர்களாய்ச் சமாரியா நுழைவாயில் மண்டபத்தில் தம் அரியணையில் அமர்ந்தனர். அவர்கள் முன் பொய்வாக்கினர் அனைவரும் வாக்கு உரைத்துக் கொண்டு இருந்தனர்."},{"number":10,"verse":"அப்பொழுது கெனானாவின் மகன் செதேக்கியா இரும்புக் கொம்புகளைச் செய்து, ‘இவற்றால் நீர் சிரியரைக் குத்தி அழித்து விடு ‘ என்று ஆண்டவர் கூறுகிறார் ‘ என்றான்."},{"number":11,"verse":"பொய்வாக்கினர் அனைவரும் அவ்வாறே வாக்கு உரைத்து,‘நீர் இராமோத்து-கிலயாதைத் தாக்குவீர்: வெற்றி பெறுவீர். ஆண்டவர் அவர்களை அரசர் கையில் ஒப்புவிப்பார் ‘ என்றனர்."},{"number":12,"verse":"மீக்காயாவை அழைக்கப்போன தூதன் அவரை நோக்கி,‘இறைவாக்கினர் அனைவரும் ஒரே வாய்ப்பட அரசருக்கு உகந்ததாகவே வாக்குரைத்துக் கொண்டிருக்கின்றனர். உம் வாக்கும் அவர்களது வாக்கைப்போல் இருக்கட்டும். அரசருக்கு உகந்ததாகவே பேசும் ‘ என்றான்."},{"number":13,"verse":"அதற்கு மீக்காயா,‘ஆண்டவர் மேல் ஆணை! என் கடவுள் எனக்குச் சொல்வதையே நான் உரைப்பேன் ‘ என்றார்."},{"number":14,"verse":"அவர் அரசனிடம் வந்தபோது அவன் அவரிடம்,‘மீக்காயா! நாங்கள் இராமோத்து-கிலயாதின் மீது போர் தொடுக்கலாமா? வேண்டாமா? ‘ என்று கேட்டன். அதற்கு அவர்,‘போங்கள், நீங்கள் வெற்றி பெறுவீர்கள்: எதிரிகள் உங்கள் கையில் ஒப்படைக்கப்படுவார்கள் ‘ என்றார்."},{"number":15,"verse":"அரசன் அவரிடம்,‘ஆண்டவர் திருப்பெயரால் உண்மையைத் தவிர வேற எதையும் என்னிடம் சொல்லலாகாது என்று உன்னை எத்தனை முறை ஆணையிடவைப்பது? ‘ என்றான்."},{"number":16,"verse":"அப்பொழுது மீக்காயா,‘இஸ்ரயேலர் யாவரும் ஆயனில்லா ஆடுகளைப்போல் மலைகளில் சிதறுண்டு கிடக்கக் கண்டேன். அப்பொழுது ஆண்டவர், 'இவர்களுக்குத் தலைவன் இல்லை: அவரவர்தம் வீட்டிற்கு அமைதியாகத் திரும்பிக் போகட்டும்’' என்றார் ‘ என்று கூறினார்."},{"number":17,"verse":"அதைக் கேட்ட இஸ்ரயேலின் அரசன், யோசபாத்தை நோக்கி,‘இவன் எனக்குச் சாதகமாக அன்று, பாதகமாகவே இறைவாக்கு உரைப்பான் என்று நான் முன்பே உமக்குச் சொல்லவில்லையா? ‘ என்றான்."},{"number":18,"verse":"அப்பொழுது மீக்காயா,‘ஆண்டவரின் வாக்கைக் கேளுங்கள்: ஆண்டவர் தம் அரியணைமேல் வீற்றிருப்பததையும் விண்ணகப்படையெல்லாம் அவர்தம் வலப்புறமும் இடப்புறமும் நிற்பதையும் கண்டேன்."},{"number":19,"verse":"அந்நேரத்தில் ஆண்டவர், 'இஸ்ரயேலின் அரசனான ஆகாபு இராமோத்து-கிலயாதிற்குச் சென்று அங்கே வீழ்ச்சியடையும்படி அவனை வஞ்சிக்கப்போகிறவன் யார்?' என்று கேட்க, அதற்கு ஒருவன் ஒன்றைச் சொல்ல, மற்றொருவன் வேறொன்றைச் சொன்னான்."},{"number":20,"verse":"அப்பொழுது ஒர் ஆவி ஆண்டவர் திருமுன் வந்து, 'நானே போய் அவனை வஞ்சிப்பேன்' என்றது. 'எவ்வாறு?' என்று ஆண்டவர் அதைக் கேட்டார்."},{"number":21,"verse":"அந்த ஆவி, 'நான் போய் அவனுடைய இறைவாக்கினர் அனைவரின் வாயிலும் பொய்யுரைக்கும் ஆவியாக இருப்பேன்' என்றது. அதற்கு ஆண்டவர் 'நீ அவனை ஏமாற்றி வெற்றி காண்பாய். போய் அவ்வாறே செய்' என்றார்."},{"number":22,"verse":"எனவே, இதோ இறைவாக்கினர் இவர்களின் வாயில் ஆண்டவர் பொய்யுரைக்கும் ஆவியை இட்டுள்ளார். உண்மையில் ஆண்டவர் உனக்குத் தீங்கானவற்றையே கூறியுள்ளார் ‘ என்றார்."},{"number":23,"verse":"அப்பொழுது கெனானாவின் மகன் செதேக்கியா மீக்காயாவின் அருகில் வந்து, அவரது கன்னத்தில் அறைந்து,‘ஆண்டவரின் ஆவி என்னைவிட்டு எவ்வழியாகச் சென்ற உன்னிடம் பேசிற்று என்று சொல் ‘ என்றான்."},{"number":24,"verse":"அதற்கு மீக்காயா,‘நீ உள்ளறைக்குள் ஓடி ஒளிந்து கொள்ளும் நாளில் தெரிந்து கொள்வாய் ‘ என்றார்."},{"number":25,"verse":"அப்பொழுது இஸ்ரயேலின் அரசன் இவ்வாறு கட்டளையிட்டான்:‘ ‘மீக்காயாவைப் பிடித்து, அவனை நகரின் ஆளுநன் ஆமோனிடமும், அரசன் மகன் யோவாசிடமும் இழுத்துச் செல்லுங்கள்."},{"number":26,"verse":"அவர்களிடம் 'நலமாய் நான் திரும்பும்வரை இவனைச் சிறையில் அடைத்து வையுங்கள்: இவனுக்குச் சிறிதளவே அப்பமும் தண்ணீரும் கொடுத்து வாருங்கள்' என்று கூறுங்கள் ‘"},{"number":27,"verse":"அதற்கு மீக்காயா,‘நலமாய் நீ திரும்பி வந்தால், ஆண்டவர் என் வாயிலாகப் பேசவில்லை என்பது பொருள். அனைத்து மக்களே, இதைக் கவனத்தில் வைத்துக் கொள்ளுங்கள் ‘ என்றார்."},{"number":28,"verse":"(ராமோத் கீலேயாத்தில் ஆகாப் கொல்லப்படுகிறான்) பின்னர் இஸ்ரயேலின் அரசனும் யூதாவின் அரசர் யோசபாத்தும் இராமோத்து- கிலயாதின்மீது படையெடுத்துச் சென்றனர்."},{"number":29,"verse":"இஸ்ரயேலின் அரசன், யோசபாத்தை நோக்கி,‘நான் மாறுவேடத்தில் போருக்குச் செல்வேன்: நீரோ உம் அரச உடைகளை அணிந்து வாரும் ‘ என்று சொல்லிவிட்டு, மாறு வேடத்தில் போருக்குச் சென்றான்."},{"number":30,"verse":"சிரியா மன்னன் தன் தேர்ப்படைத் தலைவர்களை நோக்கி.‘நீங்கள் சிறியவரோடும் பெரியவரோடும் போர் புரியாமல், இஸ்ரயேலின் அரசன் ஒருவனோடு மட்டும் போரிடுங்கள் ‘ என்று கட்டளையிட்டிருந்தான்."},{"number":31,"verse":"ஆதலால், தேர்ப்படைத் தலைவர்கள் யோசபாத்தைக் கண்டவுடன்,‘இவன்தான் இஸ்ரயேலின் அரசன்! ‘ என்று அவனோடு போரிடும்படி அவனைச் சூழ்ந்து கொண்டார்கள். அப்பொழுது யோசபாத்து ஆண்டவரை நோக்கிக் கூக்குரலிட, அவரும் அவருக்குத் துணையாக வந்து, எதிரிகள் அவனைவிட்டு விலகும்படி செய்தார்."},{"number":32,"verse":"தேர்ப்படைத்தலைவர்கள், இவன் இஸ்ரயேலின் அரசன் இல்லையென்று கண்டு, அவனைத் துரத்தாமல் அகன்று போனார்கள்."},{"number":33,"verse":"ஆனால் ஒரு மனிதன் தனது வில்லை நாணேற்றி குறி வைக்காமல் அம்பெய்தான். அது இஸ்ரயேல் அரசன் கவசத்தின் இடைவெளியே பாய்ந்தது. ஆகாபு தன் தேரோட்டியிடம்,‘நான் காயமடைந்துள்ளேன், ஆதலால் நீ தேரைத் திருப்பி என்னைப் போர்க்களத்துக்கு வெளியே கொண்டுபோ ‘ என்றான்."},{"number":34,"verse":"அந்நாள் முழுவதும் கடும் போர் நடந்தது. இஸ்ரயேலின் அரசன் சிரியருக்கு எதிராகத் தன் தேரிலேயே நின்றுகொண்டு மாலைவரை போரிட்டான்: கதிரவன் மறையும் வேளையில் உயிர்விட்டான்."}]}