{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":33,"verses":[{"number":1,"verse":"א בן שתים עשרה שנה מנשה במלכו וחמשים וחמש שנה מלך בירושלם"},{"number":2,"verse":"ב ויעש הרע בעיני יהוה כתועבות הגוים אשר הוריש יהוה מפני בני ישראל"},{"number":3,"verse":"ג וישב ויבן את הבמות אשר נתץ יחזקיהו אביו ויקם מזבחות לבעלים ויעש אשרות וישתחו לכל צבא השמים ויעבד אתם"},{"number":4,"verse":"ד ובנה מזבחות בבית יהוה אשר אמר יהוה בירושלם יהיה שמי לעולם"},{"number":5,"verse":"ה ויבן מזבחות לכל צבא השמים בשתי חצרות בית יהוה"},{"number":6,"verse":"ו והוא העביר את בניו באש בגי בן הנם ועונן ונחש וכשף ועשה אוב וידעוני הרבה לעשות הרע בעיני יהוה--להכעיסו"},{"number":7,"verse":"ז וישם את פסל הסמל אשר עשה--בבית האלהים אשר אמר אלהים אל דויד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעילום"},{"number":8,"verse":"ח ולא אסיף להסיר את רגל ישראל מעל האדמה אשר העמדתי לאבותיכם רק אם ישמרו לעשות את כל אשר צויתים לכל התורה והחקים והמשפטים ביד משה"},{"number":9,"verse":"ט ויתע מנשה את יהודה וישבי ירושלם לעשות רע--מן הגוים אשר השמיד יהוה מפני בני ישראל {פ}"},{"number":10,"verse":"י וידבר יהוה אל מנשה ואל עמו ולא הקשיבו"},{"number":11,"verse":"יא ויבא יהוה עליהם את שרי הצבא אשר למלך אשור וילכדו את מנשה בחחים ויאסרהו בנחשתים ויוליכהו בבלה"},{"number":12,"verse":"יב וכהצר לו--חלה את פני יהוה אלהיו ויכנע מאד מלפני אלהי אבתיו"},{"number":13,"verse":"יג ויתפלל אליו ויעתר לו וישמע תחנתו וישיבהו ירושלם למלכותו וידע מנשה כי יהוה הוא האלהים"},{"number":14,"verse":"יד ואחרי כן בנה חומה חיצונה לעיר דויד מערבה לגיחון בנחל ולבוא בשער הדגים וסבב לעפל ויגביהה מאד וישם שרי חיל בכל הערים הבצרות ביהודה"},{"number":15,"verse":"טו ויסר את אלהי הנכר ואת הסמל מבית יהוה וכל המזבחות אשר בנה בהר בית יהוה ובירושלם וישלך חוצה לעיר"},{"number":16,"verse":"טז ויכן (ויבן) את מזבח יהוה ויזבח עליו זבחי שלמים ותודה ויאמר ליהודה לעבוד את יהוה אלהי ישראל"},{"number":17,"verse":"יז אבל עוד העם זבחים בבמות רק ליהוה אלהיהם"},{"number":18,"verse":"יח ויתר דברי מנשה ותפלתו אל אלהיו ודברי החזים המדברים אליו בשם יהוה אלהי ישראל--הנם על דברי מלכי ישראל"},{"number":19,"verse":"יט ותפלתו והעתר לו וכל חטאתו ומעלו והמקמות אשר בנה בהם במות והעמיד האשרים והפסלים לפני הכנעו--הנם כתובים על דברי חוזי"},{"number":20,"verse":"כ וישכב מנשה עם אבתיו ויקברהו ביתו וימלך אמון בנו תחתיו {פ}"},{"number":21,"verse":"כא בן עשרים ושתים שנה אמון במלכו ושתים שנים מלך בירושלם"},{"number":22,"verse":"כב ויעש הרע בעיני יהוה כאשר עשה מנשה אביו ולכל הפסילים אשר עשה מנשה אביו--זבח אמון ויעבדם"},{"number":23,"verse":"כג ולא נכנע מלפני יהוה כהכנע מנשה אביו כי הוא אמון הרבה אשמה"},{"number":24,"verse":"כד ויקשרו עליו עבדיו וימיתהו בביתו"},{"number":25,"verse":"כה ויכו עם הארץ את כל הקשרים על המלך אמון וימליכו עם הארץ את יאשיהו בנו תחתיו {פ}"}]}