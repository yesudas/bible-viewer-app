{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":11,"verses":[{"number":1,"verse":"א ויבא רחבעם ירושלם ויקהל את בית יהודה ובנימן מאה ושמונים אלף בחור עשה מלחמה--להלחם עם ישראל להשיב את הממלכה לרחבעם {פ}"},{"number":2,"verse":"ב ויהי דבר יהוה אל שמעיהו איש האלהים לאמר"},{"number":3,"verse":"ג אמר אל רחבעם בן שלמה מלך יהודה--ואל כל ישראל ביהודה ובנימן לאמר"},{"number":4,"verse":"ד כה אמר יהוה לא תעלו ולא תלחמו עם אחיכם שובו איש לביתו--כי מאתי נהיה הדבר הזה וישמעו את דברי יהוה וישבו מלכת אל ירבעם {פ}"},{"number":5,"verse":"ה וישב רחבעם בירושלם ויבן ערים למצור ביהודה"},{"number":6,"verse":"ו ויבן את בית לחם ואת עיטם ואת תקוע"},{"number":7,"verse":"ז ואת בית צור ואת שוכו ואת עדלם"},{"number":8,"verse":"ח ואת גת ואת מרשה ואת זיף"},{"number":9,"verse":"ט ואת אדורים ואת לכיש ואת עזקה"},{"number":10,"verse":"י ואת צרעה ואת אילון ואת חברון אשר ביהודה ובבנימן ערי מצרות"},{"number":11,"verse":"יא ויחזק את המצורות ויתן בהם נגידים ואצרות מאכל ושמן ויין"},{"number":12,"verse":"יב ובכל עיר ועיר צנות ורמחים ויחזקם להרבה מאד ויהי לו יהודה ובנימן {ס}"},{"number":13,"verse":"יג והכהנים והלוים אשר בכל ישראל--התיצבו עליו מכל גבולם"},{"number":14,"verse":"יד כי עזבו הלוים את מגרשיהם ואחזתם וילכו ליהודה ולירושלם כי הזניחם ירבעם ובניו מכהן ליהוה"},{"number":15,"verse":"טו ויעמד לו כהנים לבמות ולשעירים ולעגלים אשר עשה"},{"number":16,"verse":"טז ואחריהם מכל שבטי ישראל הנתנים את לבבם לבקש את יהוה אלהי ישראל--באו ירושלם לזבוח ליהוה אלהי אבותיהם"},{"number":17,"verse":"יז ויחזקו את מלכות יהודה ויאמצו את רחבעם בן שלמה לשנים שלוש כי הלכו בדרך דויד ושלמה--לשנים שלוש"},{"number":18,"verse":"יח ויקח לו רחבעם אשה--את מחלת בן (בת) ירימות בן דויד אביהיל בת אליאב בן ישי"},{"number":19,"verse":"יט ותלד לו בנים--את יעוש ואת שמריה ואת זהם"},{"number":20,"verse":"כ ואחריה לקח את מעכה בת אבשלום ותלד לו את אביה ואת עתי ואת זיזא ואת שלמית"},{"number":21,"verse":"כא ויאהב רחבעם את מעכה בת אבשלום מכל נשיו ופילגשיו--כי נשים שמונה עשרה נשא ופילגשים ששים ויולד עשרים ושמונה בנים--וששים בנות"},{"number":22,"verse":"כב ויעמד לראש רחבעם את אביה בן מעכה לנגיד באחיו--כי להמליכו"},{"number":23,"verse":"כג ויבן ויפרץ מכל בניו לכל ארצות יהודה ובנימן לכל ערי המצרות ויתן להם המזון לרב וישאל המון נשים"}]}