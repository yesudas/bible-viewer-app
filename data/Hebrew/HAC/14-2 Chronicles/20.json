{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":20,"verses":[{"number":1,"verse":"א ויהי אחרי כן באו בני מואב ובני עמון ועמהם מהעמונים על יהושפט--למלחמה"},{"number":2,"verse":"ב ויבאו ויגידו ליהושפט לאמר בא עליך המון רב מעבר לים מארם והנם בחצצון תמר היא עין גדי"},{"number":3,"verse":"ג וירא ויתן יהושפט את פניו לדרוש ליהוה ויקרא צום על כל יהודה"},{"number":4,"verse":"ד ויקבצו יהודה לבקש מיהוה גם מכל ערי יהודה באו לבקש את יהוה"},{"number":5,"verse":"ה ויעמד יהושפט בקהל יהודה וירושלם--בבית יהוה לפני החצר החדשה"},{"number":6,"verse":"ו ויאמר יהוה אלהי אבתינו הלא אתה הוא אלהים בשמים ואתה מושל בכל ממלכות הגוים ובידך כח וגבורה ואין עמך להתיצב"},{"number":7,"verse":"ז הלא אתה אלהינו הורשת את ישבי הארץ הזאת מלפני עמך ישראל ותתנה לזרע אברהם אהבך--לעולם"},{"number":8,"verse":"ח וישבו בה ויבנו לך בה מקדש לשמך לאמר"},{"number":9,"verse":"ט אם תבוא עלינו רעה חרב שפוט ודבר ורעב נעמדה לפני הבית הזה ולפניך כי שמך בבית הזה ונזעק אליך מצרתנו ותשמע ותושיע"},{"number":10,"verse":"י ועתה הנה בני עמון ומואב והר שעיר אשר לא נתתה לישראל לבוא בהם בבאם מארץ מצרים כי סרו מעליהם ולא השמידום"},{"number":11,"verse":"יא והנה הם--גמלים עלינו לבוא לגרשנו מירשתך אשר הורשתנו"},{"number":12,"verse":"יב אלהינו הלא תשפט בם כי אין בנו כח לפני ההמון הרב הזה הבא עלינו ואנחנו לא נדע מה נעשה--כי עליך עינינו"},{"number":13,"verse":"יג וכל יהודה--עמדים לפני יהוה גם טפם נשיהם ובניהם {ס}"},{"number":14,"verse":"יד ויחזיאל בן זכריהו בן בניה בן יעיאל בן מתניה הלוי--מן בני אסף היתה עליו רוח יהוה בתוך הקהל"},{"number":15,"verse":"טו ויאמר הקשיבו כל יהודה וישבי ירושלם והמלך יהושפט כה אמר יהוה לכם אתם אל תיראו ואל תחתו מפני ההמון הרב הזה--כי לא לכם המלחמה כי לאלהים"},{"number":16,"verse":"טז מחר רדו עליהם הנם עלים במעלה הציץ ומצאתם אתם בסוף הנחל פני מדבר ירואל"},{"number":17,"verse":"יז לא לכם להלחם בזאת התיצבו עמדו וראו את ישועת יהוה עמכם יהודה וירושלם אל תיראו ואל תחתו--מחר צאו לפניהם ויהוה עמכם"},{"number":18,"verse":"יח ויקד יהושפט אפים ארצה וכל יהודה וישבי ירושלם נפלו לפני יהוה להשתחות ליהוה"},{"number":19,"verse":"יט ויקמו הלוים מן בני הקהתים ומן בני הקרחים--להלל ליהוה אלהי ישראל בקול גדול למעלה"},{"number":20,"verse":"כ וישכימו בבקר ויצאו למדבר תקוע ובצאתם עמד יהושפט ויאמר שמעוני יהודה וישבי ירושלם--האמינו ביהוה אלהיכם ותאמנו האמינו בנביאיו והצליחו"},{"number":21,"verse":"כא ויועץ אל העם ויעמד משררים ליהוה ומהללים להדרת קדש--בצאת לפני החלוץ ואמרים הודו ליהוה כי לעולם חסדו"},{"number":22,"verse":"כב ובעת החלו ברנה ותהלה נתן יהוה מארבים על בני עמון מואב והר שעיר הבאים ליהודה--וינגפו"},{"number":23,"verse":"כג ויעמדו בני עמון ומואב על ישבי הר שעיר--להחרים ולהשמיד וככלותם ביושבי שעיר עזרו איש ברעהו למשחית"},{"number":24,"verse":"כד ויהודה בא על המצפה למדבר ויפנו אל ההמון והנם פגרים נפלים ארצה ואין פליטה"},{"number":25,"verse":"כה ויבא יהושפט ועמו לבז את שללם וימצאו בהם לרב ורכוש ופגרים וכלי חמדות וינצלו להם לאין משא ויהיו ימים שלושה בזזים את השלל--כי רב הוא"},{"number":26,"verse":"כו וביום הרבעי נקהלו לעמק ברכה--כי שם ברכו את יהוה על כן קראו את שם המקום ההוא עמק ברכה--עד היום"},{"number":27,"verse":"כז וישבו כל איש יהודה וירושלם ויהושפט בראשם לשוב אל ירושלם בשמחה כי שמחם יהוה מאויביהם"},{"number":28,"verse":"כח ויבאו ירושלם בנבלים ובכנרות ובחצצרות--אל בית יהוה"},{"number":29,"verse":"כט ויהי פחד אלהים על כל ממלכות הארצות בשמעם--כי נלחם יהוה עם אויבי ישראל"},{"number":30,"verse":"ל ותשקט מלכות יהושפט וינח לו אלהיו מסביב {פ}"},{"number":31,"verse":"לא וימלך יהושפט על יהודה--בן שלשים וחמש שנה במלכו ועשרים וחמש שנה מלך בירושלם ושם אמו עזובה בת שלחי"},{"number":32,"verse":"לב וילך בדרך אביו אסא--ולא סר ממנה לעשות הישר בעיני יהוה"},{"number":33,"verse":"לג אך הבמות לא סרו ועוד העם לא הכינו לבבם לאלהי אבתיהם"},{"number":34,"verse":"לד ויתר דברי יהושפט הראשנים והאחרנים--הנם כתובים בדברי יהוא בן חנני אשר העלה על ספר מלכי ישראל"},{"number":35,"verse":"לה ואחרי כן אתחבר יהושפט מלך יהודה עם אחזיה מלך ישראל הוא הרשיע לעשות"},{"number":36,"verse":"לו ויחברהו עמו לעשות אניות ללכת תרשיש ויעשו אניות בעציון גבר"},{"number":37,"verse":"לז ויתנבא אליעזר בן דדוהו ממרשה על יהושפט לאמר כהתחברך עם אחזיהו פרץ יהוה את מעשיך וישברו אניות ולא עצרו ללכת אל תרשיש"}]}