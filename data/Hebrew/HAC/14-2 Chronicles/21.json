{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":21,"verses":[{"number":1,"verse":"א וישכב יהושפט עם אבתיו ויקבר עם אבתיו בעיר דויד וימלך יהורם בנו תחתיו"},{"number":2,"verse":"ב ולו אחים בני יהושפט עזריה ויחיאל וזכריהו ועזריהו ומיכאל ושפטיהו כל אלה בני יהושפט מלך ישראל"},{"number":3,"verse":"ג ויתן להם אביהם מתנות רבות לכסף ולזהב ולמגדנות עם ערי מצרות ביהודה ואת הממלכה נתן ליהורם כי הוא הבכור {פ}"},{"number":4,"verse":"ד ויקם יהורם על ממלכת אביו ויתחזק ויהרג את כל אחיו בחרב וגם משרי ישראל"},{"number":5,"verse":"ה בן שלשים ושתים שנה יהורם במלכו ושמונה שנים מלך בירושלם"},{"number":6,"verse":"ו וילך בדרך מלכי ישראל כאשר עשו בית אחאב--כי בת אחאב היתה לו אשה ויעש הרע בעיני יהוה"},{"number":7,"verse":"ז ולא אבה יהוה להשחית את בית דויד--למען הברית אשר כרת לדויד וכאשר אמר לתת לו ניר ולבניו--כל הימים"},{"number":8,"verse":"ח בימיו פשע אדום מתחת יד יהודה וימליכו עליהם מלך"},{"number":9,"verse":"ט ויעבר יהורם עם שריו וכל הרכב עמו ויהי קם לילה ויך את אדום הסובב אליו ואת שרי הרכב"},{"number":10,"verse":"י ויפשע אדום מתחת יד יהודה עד היום הזה--אז תפשע לבנה בעת ההיא מתחת ידו כי עזב את יהוה אלהי אבתיו"},{"number":11,"verse":"יא גם הוא עשה במות בהרי יהודה ויזן את ישבי ירושלם וידח את יהודה {פ}"},{"number":12,"verse":"יב ויבא אליו מכתב מאליהו הנביא לאמר כה אמר יהוה אלהי דויד אביך--תחת אשר לא הלכת בדרכי יהושפט אביך ובדרכי אסא מלך יהודה"},{"number":13,"verse":"יג ותלך בדרך מלכי ישראל ותזנה את יהודה ואת ישבי ירושלם כהזנות בית אחאב וגם את אחיך בית אביך הטובים ממך הרגת"},{"number":14,"verse":"יד הנה יהוה נגף מגפה גדולה--בעמך ובבניך ובנשיך ובכל רכושך"},{"number":15,"verse":"טו ואתה בחליים רבים במחלה מעיך עד יצאו מעיך מן החלי ימים על ימים"},{"number":16,"verse":"טז ויער יהוה על יהורם את רוח הפלשתים והערבים אשר על יד כושים"},{"number":17,"verse":"יז ויעלו ביהודה ויבקעוה וישבו את כל הרכוש הנמצא לבית המלך וגם בניו ונשיו ולא נשאר לו בן כי אם יהואחז קטן בניו"},{"number":18,"verse":"יח ואחרי כל זאת--נגפו יהוה במעיו לחלי לאין מרפא"},{"number":19,"verse":"יט ויהי לימים מימים וכעת צאת הקץ לימים שנים יצאו מעיו עם חליו וימת בתחלאים רעים ולא עשו לו עמו שרפה כשרפת אבתיו"},{"number":20,"verse":"כ בן שלשים ושתים היה במלכו ושמונה שנים מלך בירושלם וילך בלא חמדה ויקברהו בעיר דויד ולא בקברות המלכים"}]}