{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":17,"verses":[{"number":1,"verse":"א וימלך יהושפט בנו תחתיו ויתחזק על ישראל"},{"number":2,"verse":"ב ויתן חיל--בכל ערי יהודה הבצרות ויתן נציבים בארץ יהודה ובערי אפרים אשר לכד אסא אביו"},{"number":3,"verse":"ג ויהי יהוה עם יהושפט כי הלך בדרכי דויד אביו הראשנים ולא דרש לבעלים"},{"number":4,"verse":"ד כי לאלהי אביו דרש ובמצותיו הלך ולא כמעשה ישראל"},{"number":5,"verse":"ה ויכן יהוה את הממלכה בידו ויתנו כל יהודה מנחה ליהושפט ויהי לו עשר וכבוד לרב"},{"number":6,"verse":"ו ויגבה לבו בדרכי יהוה ועוד הסיר את הבמות ואת האשרים--מיהודה {פ}"},{"number":7,"verse":"ז ובשנת שלוש למלכו שלח לשריו לבן חיל ולעבדיה ולזכריה ולנתנאל ולמיכיהו--ללמד בערי יהודה"},{"number":8,"verse":"ח ועמהם הלוים שמעיהו ונתניהו וזבדיהו ועשהאל ושמרימות (ושמירמות) ויהונתן ואדניהו וטוביהו וטוב אדוניה--הלוים ועמהם אלישמע ויהורם הכהנים"},{"number":9,"verse":"ט וילמדו ביהודה ועמהם ספר תורת יהוה ויסבו בכל ערי יהודה וילמדו בעם"},{"number":10,"verse":"י ויהי פחד יהוה על כל ממלכות הארצות אשר סביבות יהודה ולא נלחמו עם יהושפט"},{"number":11,"verse":"יא ומן פלשתים מביאים ליהושפט מנחה--וכסף משא גם הערביאים מביאים לו צאן אילים שבעת אלפים ושבע מאות ותישים שבעת אלפים ושבע מאות {פ}"},{"number":12,"verse":"יב ויהי יהושפט הלך וגדל עד למעלה ויבן ביהודה בירניות וערי מסכנות"},{"number":13,"verse":"יג ומלאכה רבה היה לו בערי יהודה ואנשי מלחמה גבורי חיל בירושלם"},{"number":14,"verse":"יד ואלה פקדתם לבית אבותיהם ליהודה שרי אלפים-- {ס} עדנה השר ועמו גבורי חיל שלש מאות אלף {ס}"},{"number":15,"verse":"טו ועל ידו יהוחנן השר ועמו מאתים ושמונים אלף {ס}"},{"number":16,"verse":"טז ועל ידו עמסיה בן זכרי המתנדב ליהוה ועמו מאתים אלף גבור חיל {ס}"},{"number":17,"verse":"יז ומן בנימן--גבור חיל אלידע ועמו נשקי קשת ומגן מאתים אלף {ס}"},{"number":18,"verse":"יח ועל ידו יהוזבד ועמו מאה ושמונים אלף חלוצי צבא {ס}"},{"number":19,"verse":"יט אלה המשרתים את המלך מלבד אשר נתן המלך בערי המבצר--בכל יהודה {פ}"}]}