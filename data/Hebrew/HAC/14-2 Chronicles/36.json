{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":36,"verses":[{"number":1,"verse":"א ויקחו עם הארץ את יהואחז בן יאשיהו וימליכהו תחת אביו בירושלם"},{"number":2,"verse":"ב בן שלוש ועשרים שנה יואחז במלכו ושלשה חדשים מלך בירושלם"},{"number":3,"verse":"ג ויסירהו מלך מצרים בירושלם ויענש את הארץ מאה ככר כסף וככר זהב"},{"number":4,"verse":"ד וימלך מלך מצרים את אליקים אחיו על יהודה וירושלם ויסב את שמו יהויקים ואת יואחז אחיו לקח נכו ויביאהו מצרימה {פ}"},{"number":5,"verse":"ה בן עשרים וחמש שנה יהויקים במלכו ואחת עשרה שנה מלך בירושלם ויעש הרע בעיני יהוה אלהיו"},{"number":6,"verse":"ו עליו עלה נבוכדנאצר מלך בבל ויאסרהו בנחשתים להליכו בבלה"},{"number":7,"verse":"ז ומכלי בית יהוה הביא נבוכדנאצר לבבל ויתנם בהיכלו בבבל"},{"number":8,"verse":"ח ויתר דברי יהויקים ותעבתיו אשר עשה והנמצא עליו--הנם כתובים על ספר מלכי ישראל ויהודה וימלך יהויכין בנו תחתיו {פ}"},{"number":9,"verse":"ט בן שמונה שנים יהויכין במלכו ושלשה חדשים ועשרת ימים מלך בירושלם ויעש הרע בעיני יהוה"},{"number":10,"verse":"י ולתשובת השנה שלח המלך נבוכדנאצר ויבאהו בבלה עם כלי חמדת בית יהוה וימלך את צדקיהו אחיו על יהודה וירושלם {פ}"},{"number":11,"verse":"יא בן עשרים ואחת שנה צדקיהו במלכו ואחת עשרה שנה מלך בירושלם"},{"number":12,"verse":"יב ויעש הרע בעיני יהוה אלהיו לא נכנע מלפני ירמיהו הנביא--מפי יהוה"},{"number":13,"verse":"יג וגם במלך נבוכדנאצר מרד אשר השביעו באלהים ויקש את ערפו ויאמץ את לבבו משוב אל יהוה אלהי ישראל"},{"number":14,"verse":"יד גם כל שרי הכהנים והעם הרבו למעול (למעל) מעל ככל תעבות הגוים ויטמאו את בית יהוה אשר הקדיש בירושלם"},{"number":15,"verse":"טו וישלח יהוה אלהי אבותיהם עליהם ביד מלאכיו--השכם ושלוח כי חמל על עמו ועל מעונו"},{"number":16,"verse":"טז ויהיו מלעבים במלאכי האלהים ובוזים דבריו ומתעתעים בנבאיו עד עלות חמת יהוה בעמו--עד לאין מרפא"},{"number":17,"verse":"יז ויעל עליהם את מלך כשדיים (כשדים) ויהרג בחוריהם בחרב בבית מקדשם ולא חמל על בחור ובתולה זקן וישש הכל נתן בידו"},{"number":18,"verse":"יח וכל כלי בית האלהים הגדלים והקטנים ואצרות בית יהוה ואצרות המלך ושריו--הכל הביא בבל"},{"number":19,"verse":"יט וישרפו את בית האלהים וינתצו את חומת ירושלם וכל ארמנותיה שרפו באש וכל כלי מחמדיה להשחית"},{"number":20,"verse":"כ ויגל השארית מן החרב אל בבל ויהיו לו ולבניו לעבדים עד מלך מלכות פרס"},{"number":21,"verse":"כא למלאות דבר יהוה בפי ירמיהו עד רצתה הארץ את שבתותיה כל ימי השמה שבתה למלאות שבעים שנה {ס}"},{"number":22,"verse":"כב ובשנת אחת לכורש מלך פרס לכלות דבר יהוה בפי ירמיהו--העיר יהוה את רוח כורש מלך פרס ויעבר קול בכל מלכותו וגם במכתב לאמר {ס}"},{"number":23,"verse":"כג כה אמר כורש מלך פרס כל ממלכות הארץ נתן לי יהוה אלהי השמים והוא פקד עלי לבנות לו בית בירושלם אשר ביהודה מי בכם מכל עמו יהוה אלהיו עמו--ויעל {ש}"}]}