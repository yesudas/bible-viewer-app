{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":8,"verses":[{"number":1,"verse":"א ויהי מקץ עשרים שנה אשר בנה שלמה את בית יהוה--ואת ביתו"},{"number":2,"verse":"ב והערים אשר נתן חורם לשלמה--בנה שלמה אתם ויושב שם את בני ישראל"},{"number":3,"verse":"ג וילך שלמה חמת צובה ויחזק עליה"},{"number":4,"verse":"ד ויבן את תדמר במדבר ואת כל ערי המסכנות אשר בנה בחמת"},{"number":5,"verse":"ה ויבן את בית חורון העליון ואת בית חורון התחתון--ערי מצור חומות דלתים ובריח"},{"number":6,"verse":"ו ואת בעלת ואת כל ערי המסכנות אשר היו לשלמה ואת כל ערי הרכב ואת ערי הפרשים ואת כל חשק שלמה אשר חשק לבנות בירושלם ובלבנון ובכל ארץ ממשלתו"},{"number":7,"verse":"ז כל העם הנותר מן החתי והאמרי והפרזי והחוי והיבוסי אשר לא מישראל המה"},{"number":8,"verse":"ח מן בניהם אשר נותרו אחריהם בארץ אשר לא כלום בני ישראל ויעלם שלמה למס עד היום הזה"},{"number":9,"verse":"ט ומן בני ישראל אשר לא נתן שלמה לעבדים למלאכתו כי המה אנשי מלחמה ושרי שלישיו ושרי רכבו ופרשיו {פ}"},{"number":10,"verse":"י ואלה שרי הנציבים (הנצבים) אשר למלך שלמה חמשים ומאתים הרדים בעם"},{"number":11,"verse":"יא ואת בת פרעה העלה שלמה מעיר דויד לבית אשר בנה לה כי אמר לא תשב אשה לי בבית דויד מלך ישראל--כי קדש המה אשר באה אליהם ארון יהוה {פ}"},{"number":12,"verse":"יב אז העלה שלמה עלות ליהוה על מזבח יהוה אשר בנה לפני האולם"},{"number":13,"verse":"יג ובדבר יום ביום להעלות כמצות משה לשבתות ולחדשים ולמועדות שלוש פעמים בשנה--בחג המצות ובחג השבעות ובחג הסכות"},{"number":14,"verse":"יד ויעמד כמשפט דויד אביו את מחלקות הכהנים על עבדתם והלוים על משמרותם להלל ולשרת נגד הכהנים לדבר יום ביומו והשערים במחלקותם לשער ושער כי כן מצות דויד איש האלהים"},{"number":15,"verse":"טו ולא סרו מצות המלך על הכהנים והלוים לכל דבר--ולאצרות"},{"number":16,"verse":"טז ותכן כל מלאכת שלמה עד היום מוסד בית יהוה ועד כלתו שלם בית יהוה {ס}"},{"number":17,"verse":"יז אז הלך שלמה לעציון גבר ואל אילות על שפת הים--בארץ אדום"},{"number":18,"verse":"יח וישלח לו חורם ביד עבדיו אוניות (אניות) ועבדים יודעי ים ויבאו עם עבדי שלמה אופירה ויקחו משם ארבע מאות וחמשים ככר זהב ויביאו אל המלך שלמה {פ}"}]}