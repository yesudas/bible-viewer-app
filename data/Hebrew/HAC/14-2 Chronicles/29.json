{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":29,"verses":[{"number":1,"verse":"א יחזקיהו מלך בן עשרים וחמש שנה ועשרים ותשע שנה מלך בירושלם ושם אמו אביה בת זכריהו"},{"number":2,"verse":"ב ויעש הישר בעיני יהוה ככל אשר עשה דויד אביו"},{"number":3,"verse":"ג הוא בשנה הראשונה למלכו בחדש הראשון פתח את דלתות בית יהוה--ויחזקם"},{"number":4,"verse":"ד ויבא את הכהנים ואת הלוים ויאספם לרחוב המזרח"},{"number":5,"verse":"ה ויאמר להם שמעוני הלוים עתה התקדשו וקדשו את בית יהוה אלהי אבתיכם והוציאו את הנדה מן הקדש"},{"number":6,"verse":"ו כי מעלו אבתינו ועשו הרע בעיני יהוה אלהינו--ויעזבהו ויסבו פניהם ממשכן יהוה ויתנו ערף"},{"number":7,"verse":"ז גם סגרו דלתות האולם ויכבו את הנרות וקטרת לא הקטירו ועלה לא העלו בקדש לאלהי ישראל"},{"number":8,"verse":"ח ויהי קצף יהוה על יהודה וירושלם ויתנם לזועה (לזעוה) לשמה ולשרקה כאשר אתם ראים בעיניכם"},{"number":9,"verse":"ט והנה נפלו אבותינו בחרב ובנינו ובנותינו ונשינו בשבי על זאת"},{"number":10,"verse":"י עתה עם לבבי לכרות ברית ליהוה אלהי ישראל וישב ממנו חרון אפו"},{"number":11,"verse":"יא בני עתה אל תשלו כי בכם בחר יהוה לעמד לפניו לשרתו ולהיות לו משרתים ומקטרים {פ}"},{"number":12,"verse":"יב ויקמו הלוים מחת בן עמשי ויואל בן עזריהו מן בני הקהתי ומן בני מררי קיש בן עבדי ועזריהו בן יהללאל {ס} ומן הגרשני--יואח בן זמה ועדן בן יואח"},{"number":13,"verse":"יג ומן בני אליצפן שמרי ויעואל (ויעיאל) ומן בני אסף זכריהו ומתניהו {ס}"},{"number":14,"verse":"יד ומן בני הימן יחואל (יחיאל) ושמעי {ס} ומן בני ידותון שמעיה ועזיאל"},{"number":15,"verse":"טו ויאספו את אחיהם ויתקדשו ויבאו כמצות המלך בדברי יהוה לטהר בית יהוה"},{"number":16,"verse":"טז ויבאו הכהנים לפנימה בית יהוה לטהר ויוציאו את כל הטמאה אשר מצאו בהיכל יהוה לחצר בית יהוה ויקבלו הלוים להוציא לנחל קדרון חוצה"},{"number":17,"verse":"יז ויחלו באחד לחדש הראשון לקדש וביום שמונה לחדש באו לאולם יהוה ויקדשו את בית יהוה לימים שמונה וביום ששה עשר לחדש הראשון כלו {ס}"},{"number":18,"verse":"יח ויבואו פנימה אל חזקיהו המלך ויאמרו טהרנו את כל בית יהוה את מזבח העולה ואת כל כליו ואת שלחן המערכת ואת כל כליו"},{"number":19,"verse":"יט ואת כל הכלים אשר הזניח המלך אחז במלכותו במעלו--הכנו והקדשנו והנם לפני מזבח יהוה {ס}"},{"number":20,"verse":"כ וישכם יחזקיהו המלך ויאסף את שרי העיר ויעל בית יהוה"},{"number":21,"verse":"כא ויביאו פרים שבעה ואילים שבעה וכבשים שבעה וצפירי עזים שבעה לחטאת על הממלכה ועל המקדש ועל יהודה ויאמר לבני אהרן הכהנים להעלות על מזבח יהוה"},{"number":22,"verse":"כב וישחטו הבקר ויקבלו הכהנים את הדם ויזרקו המזבחה וישחטו האלים ויזרקו הדם המזבחה וישחטו הכבשים ויזרקו הדם המזבחה"},{"number":23,"verse":"כג ויגישו את שעירי החטאת לפני המלך והקהל ויסמכו ידיהם עליהם"},{"number":24,"verse":"כד וישחטום הכהנים ויחטאו את דמם המזבחה לכפר על כל ישראל כי לכל ישראל אמר המלך העולה והחטאת"},{"number":25,"verse":"כה ויעמד את הלוים בית יהוה במצלתים בנבלים ובכנרות במצות דויד וגד חזה המלך ונתן הנביא כי ביד יהוה המצוה ביד נביאיו"},{"number":26,"verse":"כו ויעמדו הלוים בכלי דויד והכהנים בחצצרות {פ}"},{"number":27,"verse":"כז ויאמר חזקיהו להעלות העלה להמזבח ובעת החל העולה החל שיר יהוה והחצצרות ועל ידי כלי דויד מלך ישראל"},{"number":28,"verse":"כח וכל הקהל משתחוים והשיר משורר והחצצרות מחצצרים (מחצרים) הכל עד לכלות העלה"},{"number":29,"verse":"כט וככלות להעלות כרעו המלך וכל הנמצאים אתו--וישתחוו"},{"number":30,"verse":"ל ויאמר יחזקיהו המלך והשרים ללוים להלל ליהוה בדברי דויד ואסף החזה ויהללו עד לשמחה ויקדו וישתחוו {פ}"},{"number":31,"verse":"לא ויען יחזקיהו ויאמר עתה מלאתם ידכם ליהוה גשו והביאו זבחים ותודות לבית יהוה ויביאו הקהל זבחים ותודות וכל נדיב לב עלות"},{"number":32,"verse":"לב ויהי מספר העלה אשר הביאו הקהל--בקר שבעים אילים מאה כבשים מאתים לעלה ליהוה כל אלה"},{"number":33,"verse":"לג והקדשים--בקר שש מאות וצאן שלשת אלפים"},{"number":34,"verse":"לד רק הכהנים היו למעט ולא יכלו להפשיט את כל העלות ויחזקום אחיהם הלוים עד כלות המלאכה ועד יתקדשו הכהנים--כי הלוים ישרי לבב להתקדש מהכהנים"},{"number":35,"verse":"לה וגם עלה לרב בחלבי השלמים ובנסכים--לעלה ותכון עבודת בית יהוה"},{"number":36,"verse":"לו וישמח יחזקיהו וכל העם על ההכין האלהים לעם כי בפתאם היה הדבר {פ}"}]}