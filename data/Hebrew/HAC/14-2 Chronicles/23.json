{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":23,"verses":[{"number":1,"verse":"א ובשנה השבעית התחזק יהוידע ויקח את שרי המאות לעזריהו בן ירחם ולישמעאל בן יהוחנן ולעזריהו בן עובד ואת מעשיהו בן עדיהו ואת אלישפט בן זכרי--עמו בברית"},{"number":2,"verse":"ב ויסבו ביהודה ויקבצו את הלוים מכל ערי יהודה וראשי האבות לישראל ויבאו אל ירושלם"},{"number":3,"verse":"ג ויכרת כל הקהל ברית בבית האלהים עם המלך ויאמר להם הנה בן המלך ימלך כאשר דבר יהוה על בני דויד"},{"number":4,"verse":"ד זה הדבר אשר תעשו השלשית מכם באי השבת לכהנים וללוים לשערי הספים"},{"number":5,"verse":"ה והשלשית בבית המלך והשלשית בשער היסוד וכל העם--בחצרות בית יהוה"},{"number":6,"verse":"ו ואל יבוא בית יהוה כי אם הכהנים והמשרתים ללוים--המה יבאו כי קדש המה וכל העם--ישמרו משמרת יהוה"},{"number":7,"verse":"ז והקיפו הלוים את המלך סביב איש וכליו בידו והבא אל הבית יומת והיו את המלך בבאו ובצאתו"},{"number":8,"verse":"ח ויעשו הלוים וכל יהודה ככל אשר צוה יהוידע הכהן ויקחו איש את אנשיו באי השבת עם יוצאי השבת כי לא פטר יהוידע הכהן את המחלקות"},{"number":9,"verse":"ט ויתן יהוידע הכהן לשרי המאות את החניתים ואת המגנות ואת השלטים אשר למלך דויד--אשר בית האלהים"},{"number":10,"verse":"י ויעמד את כל העם ואיש שלחו בידו מכתף הבית הימנית עד כתף הבית השמאלית למזבח ולבית--על המלך סביב"},{"number":11,"verse":"יא ויוציאו את בן המלך ויתנו עליו את הנזר ואת העדות וימליכו אתו וימשחהו יהוידע ובניו ויאמרו יחי המלך {ס}"},{"number":12,"verse":"יב ותשמע עתליהו את קול העם הרצים והמהללים את המלך ותבוא אל העם בית יהוה"},{"number":13,"verse":"יג ותרא והנה המלך עומד על עמודו במבוא והשרים והחצצרות על המלך וכל עם הארץ שמח ותוקע בחצצרות והמשוררים בכלי השיר ומודיעים להלל ותקרע עתליהו את בגדיה ותאמר קשר קשר {ס}"},{"number":14,"verse":"יד ויוצא יהוידע הכהן את שרי המאות פקודי החיל ויאמר אלהם הוציאוה אל מבית השדרות והבא אחריה יומת בחרב כי אמר הכהן לא תמיתוה בית יהוה"},{"number":15,"verse":"טו וישימו לה ידים ותבוא אל מבוא שער הסוסים בית המלך וימיתוה שם {פ}"},{"number":16,"verse":"טז ויכרת יהוידע ברית--בינו ובין כל העם ובין המלך להיות לעם ליהוה"},{"number":17,"verse":"יז ויבאו כל העם בית הבעל ויתצהו ואת מזבחתיו ואת צלמיו שברו ואת מתן כהן הבעל הרגו לפני המזבחות"},{"number":18,"verse":"יח וישם יהוידע פקדות בית יהוה ביד הכהנים הלוים אשר חלק דויד על בית יהוה להעלות עלות יהוה ככתוב בתורת משה בשמחה ובשיר--על ידי דויד"},{"number":19,"verse":"יט ויעמד השוערים על שערי בית יהוה ולא יבוא טמא לכל דבר"},{"number":20,"verse":"כ ויקח את שרי המאות ואת האדירים ואת המושלים בעם ואת כל עם הארץ ויורד את המלך מבית יהוה ויבאו בתוך שער העליון בית המלך ויושיבו את המלך על כסא הממלכה"},{"number":21,"verse":"כא וישמחו כל עם הארץ והעיר שקטה ואת עתליהו המיתו בחרב"}]}