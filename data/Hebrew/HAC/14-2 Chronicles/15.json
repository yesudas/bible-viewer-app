{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":15,"verses":[{"number":1,"verse":"א ועזריהו בן עודד היתה עליו רוח אלהים"},{"number":2,"verse":"ב ויצא לפני אסא ויאמר לו שמעוני אסא וכל יהודה ובנימן יהוה עמכם בהיותכם עמו ואם תדרשהו ימצא לכם ואם תעזבהו יעזב אתכם {ס}"},{"number":3,"verse":"ג וימים רבים לישראל ללא אלהי אמת וללא כהן מורה--וללא תורה"},{"number":4,"verse":"ד וישב בצר לו על יהוה אלהי ישראל ויבקשהו וימצא להם"},{"number":5,"verse":"ה ובעתים ההם אין שלום ליוצא ולבא כי מהומת רבות על כל ישבי הארצות"},{"number":6,"verse":"ו וכתתו גוי בגוי ועיר בעיר כי אלהים הממם בכל צרה"},{"number":7,"verse":"ז ואתם חזקו ואל ירפו ידיכם כי יש שכר לפעלתכם {ס}"},{"number":8,"verse":"ח וכשמע אסא הדברים האלה והנבואה עדד הנביא התחזק ויעבר השקוצים מכל ארץ יהודה ובנימן ומן הערים אשר לכד מהר אפרים ויחדש את מזבח יהוה אשר לפני אולם יהוה"},{"number":9,"verse":"ט ויקבץ את כל יהודה ובנימן והגרים עמהם מאפרים ומנשה ומשמעון כי נפלו עליו מישראל לרב בראתם כי יהוה אלהיו עמו {פ}"},{"number":10,"verse":"י ויקבצו ירושלם בחדש השלשי לשנת חמש עשרה למלכות אסא"},{"number":11,"verse":"יא ויזבחו ליהוה ביום ההוא מן השלל הביאו בקר שבע מאות וצאן שבעת אלפים"},{"number":12,"verse":"יב ויבאו בברית--לדרוש את יהוה אלהי אבותיהם בכל לבבם ובכל נפשם"},{"number":13,"verse":"יג וכל אשר לא ידרש ליהוה אלהי ישראל יומת--למן קטן ועד גדול למאיש ועד אשה"},{"number":14,"verse":"יד וישבעו ליהוה בקול גדול ובתרועה--ובחצצרות ובשופרות"},{"number":15,"verse":"טו וישמחו כל יהודה על השבועה כי בכל לבבם נשבעו ובכל רצונם בקשהו וימצא להם וינח יהוה להם מסביב"},{"number":16,"verse":"טז וגם מעכה אם אסא המלך הסירה מגבירה אשר עשתה לאשרה מפלצת ויכרת אסא את מפלצתה וידק וישרף בנחל קדרון"},{"number":17,"verse":"יז והבמות--לא סרו מישראל רק לבב אסא היה שלם כל ימיו"},{"number":18,"verse":"יח ויבא את קדשי אביו וקדשיו--בית האלהים כסף וזהב וכלים"},{"number":19,"verse":"יט ומלחמה לא היתה עד שנת שלשים וחמש למלכות אסא {פ}"}]}