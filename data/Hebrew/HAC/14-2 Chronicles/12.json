{"bibleAbbr":"HAC","bookName":"2 Chronicles","bookEnglishName":"2 Chronicles","chapterNumber":12,"verses":[{"number":1,"verse":"א ויהי כהכין מלכות רחבעם וכחזקתו עזב את תורת יהוה וכל ישראל עמו {פ}"},{"number":2,"verse":"ב ויהי בשנה החמישית למלך רחבעם עלה שישק מלך מצרים על ירושלם כי מעלו ביהוה"},{"number":3,"verse":"ג באלף ומאתים רכב ובששים אלף פרשים ואין מספר לעם אשר באו עמו ממצרים--לובים סכיים וכושים"},{"number":4,"verse":"ד וילכד את ערי המצרות אשר ליהודה ויבא עד ירושלם {ס}"},{"number":5,"verse":"ה ושמעיה הנביא בא אל רחבעם ושרי יהודה אשר נאספו אל ירושלם מפני שישק ויאמר להם כה אמר יהוה אתם עזבתם אתי ואף אני עזבתי אתכם ביד שישק"},{"number":6,"verse":"ו ויכנעו שרי ישראל והמלך ויאמרו צדיק יהוה"},{"number":7,"verse":"ז ובראות יהוה כי נכנעו היה דבר יהוה אל שמעיה לאמר נכנעו לא אשחיתם ונתתי להם כמעט לפליטה ולא תתך חמתי בירושלם ביד שישק"},{"number":8,"verse":"ח כי יהיו לו לעבדים וידעו עבודתי ועבודת ממלכות הארצות {ס}"},{"number":9,"verse":"ט ויעל שישק מלך מצרים על ירושלם ויקח את אצרות בית יהוה ואת אצרות בית המלך את הכל לקח ויקח את מגני הזהב אשר עשה שלמה"},{"number":10,"verse":"י ויעש המלך רחבעם תחתיהם מגני נחשת והפקיד על יד שרי הרצים השמרים פתח בית המלך"},{"number":11,"verse":"יא ויהי מדי בוא המלך בית יהוה באו הרצים ונשאום והשבום אל תא הרצים"},{"number":12,"verse":"יב ובהכנעו שב ממנו אף יהוה ולא להשחית לכלה וגם ביהודה היה דברים טובים {ס}"},{"number":13,"verse":"יג ויתחזק המלך רחבעם בירושלם--וימלך כי בן ארבעים ואחת שנה רחבעם במלכו ושבע עשרה שנה מלך בירושלם העיר אשר בחר יהוה לשום את שמו שם מכל שבטי ישראל ושם אמו נעמה העמנית"},{"number":14,"verse":"יד ויעש הרע כי לא הכין לבו לדרוש את יהוה {ס}"},{"number":15,"verse":"טו ודברי רחבעם הראשנים והאחרונים--הלא הם כתובים בדברי שמעיה הנביא ועדו החזה להתיחש ומלחמות רחבעם וירבעם כל הימים"},{"number":16,"verse":"טז וישכב רחבעם עם אבתיו ויקבר בעיר דויד וימלך אביה בנו תחתיו {פ}"}]}