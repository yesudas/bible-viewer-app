{"bibleAbbr":"HAC","bookName":"Amos","bookEnglishName":"Amos","chapterNumber":8,"verses":[{"number":1,"verse":"א כה הראני אדני יהוה והנה כלוב קיץ"},{"number":2,"verse":"ב ויאמר מה אתה ראה עמוס ואמר כלוב קיץ ויאמר יהוה אלי בא הקץ אל עמי ישראל--לא אוסיף עוד עבור לו"},{"number":3,"verse":"ג והילילו שירות היכל ביום ההוא--נאם אדני יהוה רב הפגר בכל מקום השליך הס {פ}"},{"number":4,"verse":"ד שמעו זאת השאפים אביון ולשבית ענוי (עניי) ארץ"},{"number":5,"verse":"ה לאמר מתי יעבר החדש ונשבירה שבר והשבת ונפתחה בר--להקטין איפה ולהגדיל שקל ולעות מאזני מרמה"},{"number":6,"verse":"ו לקנות בכסף דלים ואביון בעבור נעלים ומפל בר נשביר"},{"number":7,"verse":"ז נשבע יהוה בגאון יעקב אם אשכח לנצח כל מעשיהם"},{"number":8,"verse":"ח העל זאת לא תרגז הארץ ואבל כל יושב בה ועלתה כאר כלה ונגרשה ונשקה (ונשקעה) כיאור מצרים {פ}"},{"number":9,"verse":"ט והיה ביום ההוא נאם אדני יהוה והבאתי השמש בצהרים והחשכתי לארץ ביום אור"},{"number":10,"verse":"י והפכתי חגיכם לאבל וכל שיריכם לקינה והעליתי על כל מתנים שק ועל כל ראש קרחה ושמתיה כאבל יחיד ואחריתה כיום מר {פ}"},{"number":11,"verse":"יא הנה ימים באים נאם אדני יהוה והשלחתי רעב בארץ לא רעב ללחם ולא צמא למים--כי אם לשמע את דברי יהוה"},{"number":12,"verse":"יב ונעו מים עד ים ומצפון ועד מזרח ישוטטו לבקש את דבר יהוה ולא ימצאו"},{"number":13,"verse":"יג ביום ההוא תתעלפנה הבתולת היפות והבחורים--בצמא"},{"number":14,"verse":"יד הנשבעים באשמת שמרון ואמרו חי אלהיך דן וחי דרך באר שבע ונפלו ולא יקומו עוד {ס}"}]}