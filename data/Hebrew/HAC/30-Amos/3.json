{"bibleAbbr":"HAC","bookName":"Amos","bookEnglishName":"Amos","chapterNumber":3,"verses":[{"number":1,"verse":"א שמעו את הדבר הזה אשר דבר יהוה עליכם--בני ישראל על כל המשפחה אשר העליתי מארץ מצרים לאמר"},{"number":2,"verse":"ב רק אתכם ידעתי מכל משפחות האדמה על כן אפקד עליכם את כל עונתיכם"},{"number":3,"verse":"ג הילכו שנים יחדו בלתי אם נועדו"},{"number":4,"verse":"ד הישאג אריה ביער וטרף אין לו היתן כפיר קולו ממענתו בלתי אם לכד"},{"number":5,"verse":"ה התפל צפור על פח הארץ ומוקש אין לה היעלה פח מן האדמה ולכוד לא ילכוד"},{"number":6,"verse":"ו אם יתקע שופר בעיר ועם לא יחרדו אם תהיה רעה בעיר ויהוה לא עשה"},{"number":7,"verse":"ז כי לא יעשה אדני יהוה דבר כי אם גלה סודו אל עבדיו הנביאים"},{"number":8,"verse":"ח אריה שאג מי לא יירא אדני יהוה דבר מי לא ינבא"},{"number":9,"verse":"ט השמיעו על ארמנות באשדוד ועל ארמנות בארץ מצרים ואמרו האספו על הרי שמרון וראו מהומת רבות בתוכה ועשוקים בקרבה"},{"number":10,"verse":"י ולא ידעו עשות נכחה נאם יהוה האוצרים חמס ושד בארמנותיהם {פ}"},{"number":11,"verse":"יא לכן כה אמר אדני יהוה צר וסביב הארץ והוריד ממך עזך ונבזו ארמנותיך"},{"number":12,"verse":"יב כה אמר יהוה כאשר יציל הרעה מפי הארי שתי כרעים או בדל אזן--כן ינצלו בני ישראל הישבים בשמרון בפאת מטה ובדמשק ערש"},{"number":13,"verse":"יג שמעו והעידו בבית יעקב--נאם אדני יהוה אלהי הצבאות"},{"number":14,"verse":"יד כי ביום פקדי פשעי ישראל--עליו ופקדתי על מזבחות בית אל ונגדעו קרנות המזבח ונפלו לארץ"},{"number":15,"verse":"טו והכיתי בית החרף על בית הקיץ ואבדו בתי השן וספו בתים רבים--נאם יהוה {ס}"}]}