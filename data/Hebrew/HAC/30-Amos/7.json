{"bibleAbbr":"HAC","bookName":"Amos","bookEnglishName":"Amos","chapterNumber":7,"verses":[{"number":1,"verse":"א כה הראני אדני יהוה והנה יוצר גבי בתחלת עלות הלקש והנה לקש--אחר גזי המלך"},{"number":2,"verse":"ב והיה אם כלה לאכול את עשב הארץ ואמר אדני יהוה סלח נא מי יקום יעקב כי קטן הוא"},{"number":3,"verse":"ג נחם יהוה על זאת לא תהיה אמר יהוה"},{"number":4,"verse":"ד כה הראני אדני יהוה והנה קרא לרב באש אדני יהוה ותאכל את תהום רבה ואכלה את החלק"},{"number":5,"verse":"ה ואמר אדני יהוה חדל נא--מי יקום יעקב כי קטן הוא"},{"number":6,"verse":"ו נחם יהוה על זאת גם היא לא תהיה אמר אדני יהוה {פ}"},{"number":7,"verse":"ז כה הראני והנה אדני נצב על חומת אנך ובידו אנך"},{"number":8,"verse":"ח ויאמר יהוה אלי מה אתה ראה עמוס ואמר אנך ויאמר אדני הנני שם אנך בקרב עמי ישראל--לא אוסיף עוד עבור לו"},{"number":9,"verse":"ט ונשמו במות ישחק ומקדשי ישראל יחרבו וקמתי על בית ירבעם בחרב {ס}"},{"number":10,"verse":"י וישלח אמציה כהן בית אל אל ירבעם מלך ישראל לאמר קשר עליך עמוס בקרב בית ישראל--לא תוכל הארץ להכיל את כל דבריו"},{"number":11,"verse":"יא כי כה אמר עמוס בחרב ימות ירבעם וישראל--גלה יגלה מעל אדמתו {ס}"},{"number":12,"verse":"יב ויאמר אמציה אל עמוס חזה לך ברח לך אל ארץ יהודה ואכל שם לחם ושם תנבא"},{"number":13,"verse":"יג ובית אל לא תוסיף עוד להנבא כי מקדש מלך הוא ובית ממלכה הוא"},{"number":14,"verse":"יד ויען עמוס ויאמר אל אמציה לא נביא אנכי ולא בן נביא אנכי כי בוקר אנכי ובולס שקמים"},{"number":15,"verse":"טו ויקחני יהוה מאחרי הצאן ויאמר אלי יהוה לך הנבא אל עמי ישראל"},{"number":16,"verse":"טז ועתה שמע דבר יהוה אתה אמר לא תנבא על ישראל ולא תטיף על בית ישחק"},{"number":17,"verse":"יז לכן כה אמר יהוה אשתך בעיר תזנה ובניך ובנתיך בחרב יפלו ואדמתך בחבל תחלק ואתה על אדמה טמאה תמות וישראל גלה יגלה מעל אדמתו {פ}"}]}