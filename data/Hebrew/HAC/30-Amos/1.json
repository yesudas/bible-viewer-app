{"bibleAbbr":"HAC","bookName":"Amos","bookEnglishName":"Amos","chapterNumber":1,"verses":[{"number":1,"verse":"א דברי עמוס אשר היה בנקדים מתקוע אשר חזה על ישראל בימי עזיה מלך יהודה ובימי ירבעם בן יואש מלך ישראל--שנתים לפני הרעש"},{"number":2,"verse":"ב ויאמר--יהוה מציון ישאג ומירושלם יתן קולו ואבלו נאות הרעים ויבש ראש הכרמל {פ}"},{"number":3,"verse":"ג כה אמר יהוה על שלשה פשעי דמשק ועל ארבעה לא אשיבנו על דושם בחרצות הברזל את הגלעד"},{"number":4,"verse":"ד ושלחתי אש בבית חזאל ואכלה ארמנות בן הדד"},{"number":5,"verse":"ה ושברתי בריח דמשק והכרתי יושב מבקעת און ותומך שבט מבית עדן וגלו עם ארם קירה אמר יהוה {פ}"},{"number":6,"verse":"ו כה אמר יהוה על שלשה פשעי עזה ועל ארבעה לא אשיבנו על הגלותם גלות שלמה להסגיר לאדום"},{"number":7,"verse":"ז ושלחתי אש בחומת עזה ואכלה ארמנתיה"},{"number":8,"verse":"ח והכרתי יושב מאשדוד ותומך שבט מאשקלון והשיבותי ידי על עקרון ואבדו שארית פלשתים--אמר אדני יהוה {פ}"},{"number":9,"verse":"ט כה אמר יהוה על שלשה פשעי צר ועל ארבעה לא אשיבנו על הסגירם גלות שלמה לאדום ולא זכרו ברית אחים"},{"number":10,"verse":"י ושלחתי אש בחומת צר ואכלה ארמנותיה {פ}"},{"number":11,"verse":"יא כה אמר יהוה על שלשה פשעי אדום ועל ארבעה לא אשיבנו על רדפו בחרב אחיו ושחת רחמיו ויטרף לעד אפו ועברתו שמרה נצח"},{"number":12,"verse":"יב ושלחתי אש בתימן ואכלה ארמנות בצרה {פ}"},{"number":13,"verse":"יג כה אמר יהוה על שלשה פשעי בני עמון ועל ארבעה לא אשיבנו על בקעם הרות הגלעד למען הרחיב את גבולם"},{"number":14,"verse":"יד והצתי אש בחומת רבה ואכלה ארמנותיה בתרועה ביום מלחמה בסער ביום סופה"},{"number":15,"verse":"טו והלך מלכם בגולה הוא ושריו יחדו אמר יהוה {פ}"}]}