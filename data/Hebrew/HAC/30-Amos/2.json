{"bibleAbbr":"HAC","bookName":"Amos","bookEnglishName":"Amos","chapterNumber":2,"verses":[{"number":1,"verse":"א כה אמר יהוה על שלשה פשעי מואב ועל ארבעה לא אשיבנו על שרפו עצמות מלך אדום לשיד"},{"number":2,"verse":"ב ושלחתי אש במואב ואכלה ארמנות הקריות ומת בשאון מואב בתרועה בקול שופר"},{"number":3,"verse":"ג והכרתי שופט מקרבה וכל שריה אהרוג עמו אמר יהוה {פ}"},{"number":4,"verse":"ד כה אמר יהוה על שלשה פשעי יהודה ועל ארבעה לא אשיבנו על מאסם את תורת יהוה וחקיו לא שמרו ויתעום כזביהם אשר הלכו אבותם אחריהם"},{"number":5,"verse":"ה ושלחתי אש ביהודה ואכלה ארמנות ירושלם {פ}"},{"number":6,"verse":"ו כה אמר יהוה על שלשה פשעי ישראל ועל ארבעה לא אשיבנו על מכרם בכסף צדיק ואביון בעבור נעלים"},{"number":7,"verse":"ז השאפים על עפר ארץ בראש דלים ודרך ענוים יטו ואיש ואביו ילכו אל הנערה למען חלל את שם קדשי"},{"number":8,"verse":"ח ועל בגדים חבלים יטו אצל כל מזבח ויין ענושים ישתו בית אלהיהם"},{"number":9,"verse":"ט ואנכי השמדתי את האמרי מפניהם אשר כגבה ארזים גבהו וחסן הוא כאלונים ואשמיד פריו ממעל ושרשיו מתחת"},{"number":10,"verse":"י ואנכי העליתי אתכם מארץ מצרים ואולך אתכם במדבר ארבעים שנה לרשת את ארץ האמרי"},{"number":11,"verse":"יא ואקים מבניכם לנביאים ומבחוריכם לנזרים האף אין זאת בני ישראל נאם יהוה"},{"number":12,"verse":"יב ותשקו את הנזרים יין ועל הנביאים צויתם לאמר לא תנבאו"},{"number":13,"verse":"יג הנה אנכי מעיק תחתיכם כאשר תעיק העגלה המלאה לה עמיר"},{"number":14,"verse":"יד ואבד מנוס מקל וחזק לא יאמץ כחו וגבור לא ימלט נפשו"},{"number":15,"verse":"טו ותפש הקשת לא יעמד וקל ברגליו לא ימלט ורכב הסוס לא ימלט נפשו"},{"number":16,"verse":"טז ואמיץ לבו בגבורים--ערום ינוס ביום ההוא נאם יהוה {פ}"}]}