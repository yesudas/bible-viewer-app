{"bibleAbbr":"HAC","bookName":"Amos","bookEnglishName":"Amos","chapterNumber":5,"verses":[{"number":1,"verse":"א שמעו את הדבר הזה אשר אנכי נשא עליכם קינה--בית ישראל"},{"number":2,"verse":"ב נפלה לא תוסיף קום בתולת ישראל נטשה על אדמתה אין מקימה"},{"number":3,"verse":"ג כי כה אמר אדני יהוה העיר היצאת אלף תשאיר מאה והיוצאת מאה תשאיר עשרה לבית ישראל"},{"number":4,"verse":"ד כי כה אמר יהוה לבית ישראל דרשוני וחיו"},{"number":5,"verse":"ה ואל תדרשו בית אל והגלגל לא תבאו ובאר שבע לא תעברו כי הגלגל גלה יגלה ובית אל יהיה לאון"},{"number":6,"verse":"ו דרשו את יהוה וחיו פן יצלח כאש בית יוסף ואכלה ואין מכבה לבית אל"},{"number":7,"verse":"ז ההפכים ללענה משפט וצדקה לארץ הניחו"},{"number":8,"verse":"ח עשה כימה וכסיל והפך לבקר צלמות ויום לילה החשיך הקורא למי הים וישפכם על פני הארץ--יהוה שמו"},{"number":9,"verse":"ט המבליג שד על עז ושד על מבצר יבוא"},{"number":10,"verse":"י שנאו בשער מוכיח ודבר תמים יתעבו"},{"number":11,"verse":"יא לכן יען בושסכם על דל ומשאת בר תקחו ממנו--בתי גזית בניתם ולא תשבו בם כרמי חמד נטעתם ולא תשתו את יינם"},{"number":12,"verse":"יב כי ידעתי רבים פשעיכם ועצמים חטאתיכם צררי צדיק לקחי כפר ואביונים בשער הטו"},{"number":13,"verse":"יג לכן המשכיל בעת ההיא--ידם כי עת רעה היא"},{"number":14,"verse":"יד דרשו טוב ואל רע למען תחיו ויהי כן יהוה אלהי צבאות אתכם--כאשר אמרתם"},{"number":15,"verse":"טו שנאו רע ואהבו טוב והציגו בשער משפט אולי יחנן יהוה אלהי צבאות--שארית יוסף {ס}"},{"number":16,"verse":"טז לכן כה אמר יהוה אלהי צבאות אדני בכל רחבות מספד ובכל חוצות יאמרו הו הו וקראו אכר אל אבל ומספד אל יודעי נהי"},{"number":17,"verse":"יז ובכל כרמים מספד כי אעבר בקרבך אמר יהוה {פ}"},{"number":18,"verse":"יח הוי המתאוים את יום יהוה למה זה לכם יום יהוה הוא חשך ולא אור"},{"number":19,"verse":"יט כאשר ינוס איש מפני הארי ופגעו הדב ובא הבית--וסמך ידו על הקיר ונשכו הנחש"},{"number":20,"verse":"כ הלא חשך יום יהוה ולא אור ואפל ולא נגה לו"},{"number":21,"verse":"כא שנאתי מאסתי חגיכם ולא אריח בעצרתיכם"},{"number":22,"verse":"כב כי אם תעלו לי עלות ומנחתיכם לא ארצה ושלם מריאיכם לא אביט"},{"number":23,"verse":"כג הסר מעלי המון שריך וזמרת נבליך לא אשמע"},{"number":24,"verse":"כד ויגל כמים משפט וצדקה כנחל איתן"},{"number":25,"verse":"כה הזבחים ומנחה הגשתם לי במדבר ארבעים שנה--בית ישראל"},{"number":26,"verse":"כו ונשאתם את סכות מלככם ואת כיון צלמיכם--כוכב אלהיכם אשר עשיתם לכם"},{"number":27,"verse":"כז והגליתי אתכם מהלאה לדמשק אמר יהוה אלהי צבאות שמו {פ}"}]}