{"bibleAbbr":"HAC","bookName":"Amos","bookEnglishName":"Amos","chapterNumber":6,"verses":[{"number":1,"verse":"א הוי השאננים בציון והבטחים בהר שמרון נקבי ראשית הגוים ובאו להם בית ישראל"},{"number":2,"verse":"ב עברו כלנה וראו ולכו משם חמת רבה ורדו גת פלשתים הטובים מן הממלכות האלה--אם רב גבולם מגבלכם"},{"number":3,"verse":"ג המנדים ליום רע ותגשון שבת חמס"},{"number":4,"verse":"ד השכבים על מטות שן וסרחים על ערשותם ואכלים כרים מצאן ועגלים מתוך מרבק"},{"number":5,"verse":"ה הפרטים על פי הנבל כדויד חשבו להם כלי שיר"},{"number":6,"verse":"ו השתים במזרקי יין וראשית שמנים ימשחו ולא נחלו על שבר יוסף"},{"number":7,"verse":"ז לכן עתה יגלו בראש גלים וסר מרזח סרוחים"},{"number":8,"verse":"ח נשבע אדני יהוה בנפשו נאם יהוה אלהי צבאות מתאב אנכי את גאון יעקב וארמנתיו שנאתי והסגרתי עיר ומלאה"},{"number":9,"verse":"ט והיה אם יותרו עשרה אנשים בבית אחד--ומתו"},{"number":10,"verse":"י ונשאו דודו ומסרפו להוציא עצמים מן הבית ואמר לאשר בירכתי הבית העוד עמך ואמר אפס ואמר הס כי לא להזכיר בשם יהוה {ס}"},{"number":11,"verse":"יא כי הנה יהוה מצוה והכה הבית הגדול רסיסים והבית הקטן בקעים"},{"number":12,"verse":"יב הירצון בסלע סוסים אם יחרוש בבקרים כי הפכתם לראש משפט ופרי צדקה ללענה"},{"number":13,"verse":"יג השמחים ללא דבר האמרים--הלוא בחזקנו לקחנו לנו קרנים"},{"number":14,"verse":"יד כי הנני מקים עליכם בית ישראל נאם יהוה אלהי הצבאות--גוי ולחצו אתכם מלבוא חמת עד נחל הערבה {פ}"}]}