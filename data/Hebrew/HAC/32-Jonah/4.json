{"bibleAbbr":"HAC","bookName":"Jonah","bookEnglishName":"Jonah","chapterNumber":4,"verses":[{"number":1,"verse":"א וירע אל יונה רעה גדולה ויחר לו"},{"number":2,"verse":"ב ויתפלל אל יהוה ויאמר אנה יהוה הלוא זה דברי עד היותי על אדמתי--על כן קדמתי לברח תרשישה כי ידעתי כי אתה אל חנון ורחום ארך אפים ורב חסד ונחם על הרעה"},{"number":3,"verse":"ג ועתה יהוה קח נא את נפשי ממני כי טוב מותי מחיי {ס}"},{"number":4,"verse":"ד ויאמר יהוה ההיטב חרה לך"},{"number":5,"verse":"ה ויצא יונה מן העיר וישב מקדם לעיר ויעש לו שם סכה וישב תחתיה בצל עד אשר יראה מה יהיה בעיר"},{"number":6,"verse":"ו וימן יהוה אלהים קיקיון ויעל מעל ליונה להיות צל על ראשו להציל לו מרעתו וישמח יונה על הקיקיון שמחה גדולה"},{"number":7,"verse":"ז וימן האלהים תולעת בעלות השחר למחרת ותך את הקיקיון וייבש"},{"number":8,"verse":"ח ויהי כזרח השמש וימן אלהים רוח קדים חרישית ותך השמש על ראש יונה ויתעלף וישאל את נפשו למות ויאמר טוב מותי מחיי"},{"number":9,"verse":"ט ויאמר אלהים אל יונה ההיטב חרה לך על הקיקיון ויאמר היטב חרה לי עד מות"},{"number":10,"verse":"י ויאמר יהוה--אתה חסת על הקיקיון אשר לא עמלת בו ולא גדלתו שבן לילה היה ובן לילה אבד"},{"number":11,"verse":"יא ואני לא אחוס על נינוה העיר הגדולה--אשר יש בה הרבה משתים עשרה רבו אדם אשר לא ידע בין ימינו לשמאלו ובהמה רבה {ש}"}]}