{"bibleAbbr":"HAC","bookName":"Jonah","bookEnglishName":"Jonah","chapterNumber":3,"verses":[{"number":1,"verse":"א ויהי דבר יהוה אל יונה שנית לאמר"},{"number":2,"verse":"ב קום לך אל נינוה העיר הגדולה וקרא אליה את הקריאה אשר אנכי דבר אליך"},{"number":3,"verse":"ג ויקם יונה וילך אל נינוה--כדבר יהוה ונינוה היתה עיר גדולה לאלהים--מהלך שלשת ימים"},{"number":4,"verse":"ד ויחל יונה לבוא בעיר מהלך יום אחד ויקרא ויאמר עוד ארבעים יום ונינוה נהפכת"},{"number":5,"verse":"ה ויאמינו אנשי נינוה באלהים ויקראו צום וילבשו שקים מגדולם ועד קטנם"},{"number":6,"verse":"ו ויגע הדבר אל מלך נינוה ויקם מכסאו ויעבר אדרתו מעליו ויכס שק וישב על האפר"},{"number":7,"verse":"ז ויזעק ויאמר בנינוה מטעם המלך וגדליו לאמר האדם והבהמה הבקר והצאן אל יטעמו מאומה--אל ירעו ומים אל ישתו"},{"number":8,"verse":"ח ויתכסו שקים האדם והבהמה ויקראו אל אלהים בחזקה וישבו איש מדרכו הרעה ומן החמס אשר בכפיהם"},{"number":9,"verse":"ט מי יודע ישוב ונחם האלהים ושב מחרון אפו ולא נאבד"},{"number":10,"verse":"י וירא האלהים את מעשיהם כי שבו מדרכם הרעה וינחם האלהים על הרעה אשר דבר לעשות להם--ולא עשה"}]}