{"bibleAbbr":"HAC","bookName":"Jonah","bookEnglishName":"Jonah","chapterNumber":1,"verses":[{"number":1,"verse":"א ויהי דבר יהוה אל יונה בן אמתי לאמר"},{"number":2,"verse":"ב קום לך אל נינוה העיר הגדולה--וקרא עליה כי עלתה רעתם לפני"},{"number":3,"verse":"ג ויקם יונה לברח תרשישה מלפני יהוה וירד יפו וימצא אניה באה תרשיש ויתן שכרה וירד בה לבוא עמהם תרשישה מלפני יהוה"},{"number":4,"verse":"ד ויהוה הטיל רוח גדולה אל הים ויהי סער גדול בים והאניה חשבה להשבר"},{"number":5,"verse":"ה וייראו המלחים ויזעקו איש אל אלהיו ויטלו את הכלים אשר באניה אל הים להקל מעליהם ויונה ירד אל ירכתי הספינה וישכב וירדם"},{"number":6,"verse":"ו ויקרב אליו רב החבל ויאמר לו מה לך נרדם קום קרא אל אלהיך--אולי יתעשת האלהים לנו ולא נאבד"},{"number":7,"verse":"ז ויאמרו איש אל רעהו לכו ונפילה גורלות ונדעה בשלמי הרעה הזאת לנו ויפלו גורלות ויפל הגורל על יונה"},{"number":8,"verse":"ח ויאמרו אליו--הגידה נא לנו באשר למי הרעה הזאת לנו מה מלאכתך ומאין תבוא--מה ארצך ואי מזה עם אתה"},{"number":9,"verse":"ט ויאמר אליהם עברי אנכי ואת יהוה אלהי השמים אני ירא אשר עשה את הים ואת היבשה"},{"number":10,"verse":"י וייראו האנשים יראה גדולה ויאמרו אליו מה זאת עשית כי ידעו האנשים כי מלפני יהוה הוא ברח--כי הגיד להם"},{"number":11,"verse":"יא ויאמרו אליו מה נעשה לך וישתק הים מעלינו כי הים הולך וסער"},{"number":12,"verse":"יב ויאמר אליהם שאוני והטילני אל הים וישתק הים מעליכם כי יודע אני כי בשלי הסער הגדול הזה עליכם"},{"number":13,"verse":"יג ויחתרו האנשים להשיב אל היבשה--ולא יכלו כי הים הולך וסער עליהם"},{"number":14,"verse":"יד ויקראו אל יהוה ויאמרו אנה יהוה אל נא נאבדה בנפש האיש הזה ואל תתן עלינו דם נקיא כי אתה יהוה כאשר חפצת עשית"},{"number":15,"verse":"טו וישאו את יונה ויטלהו אל הים ויעמד הים מזעפו"},{"number":16,"verse":"טז וייראו האנשים יראה גדולה את יהוה ויזבחו זבח ליהוה וידרו נדרים"}]}