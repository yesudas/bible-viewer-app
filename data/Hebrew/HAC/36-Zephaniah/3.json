{"bibleAbbr":"HAC","bookName":"Zephaniah","bookEnglishName":"Zephaniah","chapterNumber":3,"verses":[{"number":1,"verse":"א הוי מראה ונגאלה--העיר היונה"},{"number":2,"verse":"ב לא שמעה בקול לא לקחה מוסר ביהוה לא בטחה אל אלהיה לא קרבה"},{"number":3,"verse":"ג שריה בקרבה אריות שאגים שפטיה זאבי ערב לא גרמו לבקר"},{"number":4,"verse":"ד נביאיה פחזים אנשי בגדות כהניה חללו קדש חמסו תורה"},{"number":5,"verse":"ה יהוה צדיק בקרבה לא יעשה עולה בבקר בבקר משפטו יתן לאור לא נעדר ולא יודע עול בשת"},{"number":6,"verse":"ו הכרתי גוים נשמו פנותם--החרבתי חוצותם מבלי עובר נצדו עריהם מבלי איש מאין יושב"},{"number":7,"verse":"ז אמרתי אך תיראי אותי תקחי מוסר ולא יכרת מעונה כל אשר פקדתי עליה אכן השכימו השחיתו כל עלילותם"},{"number":8,"verse":"ח לכן חכו לי נאם יהוה ליום קומי לעד כי משפטי לאסף גוים לקבצי ממלכות לשפך עליהם זעמי כל חרון אפי--כי באש קנאתי תאכל כל הארץ"},{"number":9,"verse":"ט כי אז אהפך אל עמים שפה ברורה לקרא כלם בשם יהוה לעבדו שכם אחד"},{"number":10,"verse":"י מעבר לנהרי כוש--עתרי בת פוצי יובלון מנחתי"},{"number":11,"verse":"יא ביום ההוא לא תבושי מכל עלילתיך אשר פשעת בי כי אז אסיר מקרבך עליזי גאותך ולא תוספי לגבהה עוד בהר קדשי"},{"number":12,"verse":"יב והשארתי בקרבך עם עני ודל וחסו בשם יהוה"},{"number":13,"verse":"יג שארית ישראל לא יעשו עולה ולא ידברו כזב ולא ימצא בפיהם לשון תרמית כי המה ירעו ורבצו ואין מחריד {פ}"},{"number":14,"verse":"יד רני בת ציון--הריעו ישראל שמחי ועלזי בכל לב בת ירושלם"},{"number":15,"verse":"טו הסיר יהוה משפטיך פנה איבך מלך ישראל יהוה בקרבך לא תיראי רע עוד {פ}"},{"number":16,"verse":"טז ביום ההוא יאמר לירושלם אל תיראי ציון אל ירפו ידיך"},{"number":17,"verse":"יז יהוה אלהיך בקרבך גבור יושיע ישיש עליך בשמחה יחריש באהבתו--יגיל עליך ברנה"},{"number":18,"verse":"יח נוגי ממועד אספתי ממך היו--משאת עליה חרפה"},{"number":19,"verse":"יט הנני עשה את כל מעניך בעת ההיא והושעתי את הצלעה והנדחה אקבץ ושמתים לתהלה ולשם בכל הארץ בשתם"},{"number":20,"verse":"כ בעת ההיא אביא אתכם ובעת קבצי אתכם כי אתן אתכם לשם ולתהלה בכל עמי הארץ בשובי את שבותיכם לעיניכם אמר יהוה {ש}"}]}