{"bibleAbbr":"HAC","bookName":"Zephaniah","bookEnglishName":"Zephaniah","chapterNumber":1,"verses":[{"number":1,"verse":"א דבר יהוה אשר היה אל צפניה בן כושי בן גדליה בן אמריה בן חזקיה--בימי יאשיהו בן אמון מלך יהודה"},{"number":2,"verse":"ב אסף אסף כל מעל פני האדמה--נאם יהוה"},{"number":3,"verse":"ג אסף אדם ובהמה אסף עוף השמים ודגי הים והמכשלות את הרשעים והכרתי את האדם מעל פני האדמה--נאם יהוה"},{"number":4,"verse":"ד ונטיתי ידי על יהודה ועל כל יושבי ירושלם והכרתי מן המקום הזה את שאר הבעל--את שם הכמרים עם הכהנים"},{"number":5,"verse":"ה ואת המשתחוים על הגגות לצבא השמים ואת המשתחוים הנשבעים ליהוה והנשבעים במלכם"},{"number":6,"verse":"ו ואת הנסוגים מאחרי יהוה ואשר לא בקשו את יהוה ולא דרשהו"},{"number":7,"verse":"ז הס מפני אדני יהוה כי קרוב יום יהוה כי הכין יהוה זבח הקדיש קראיו"},{"number":8,"verse":"ח והיה ביום זבח יהוה ופקדתי על השרים ועל בני המלך--ועל כל הלבשים מלבוש נכרי"},{"number":9,"verse":"ט ופקדתי על כל הדולג על המפתן--ביום ההוא הממלאים בית אדניהם חמס ומרמה"},{"number":10,"verse":"י והיה ביום ההוא נאם יהוה קול צעקה משער הדגים ויללה מן המשנה ושבר גדול מהגבעות"},{"number":11,"verse":"יא הילילו ישבי המכתש כי נדמה כל עם כנען נכרתו כל נטילי כסף {ס}"},{"number":12,"verse":"יב והיה בעת ההיא אחפש את ירושלם בנרות ופקדתי על האנשים הקפאים על שמריהם האמרים בלבבם לא ייטיב יהוה ולא ירע"},{"number":13,"verse":"יג והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את יינם"},{"number":14,"verse":"יד קרוב יום יהוה הגדול קרוב ומהר מאד קול יום יהוה מר צרח שם גבור"},{"number":15,"verse":"טו יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל"},{"number":16,"verse":"טז יום שופר ותרועה על הערים הבצרות ועל הפנות הגבהות"},{"number":17,"verse":"יז והצרתי לאדם והלכו כעורים--כי ליהוה חטאו ושפך דמם כעפר ולחמם כגללים"},{"number":18,"verse":"יח גם כספם גם זהבם לא יוכל להצילם ביום עברת יהוה ובאש קנאתו תאכל כל הארץ כי כלה אך נבהלה יעשה את כל ישבי הארץ {ס}"}]}