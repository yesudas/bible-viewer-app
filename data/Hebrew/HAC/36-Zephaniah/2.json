{"bibleAbbr":"HAC","bookName":"Zephaniah","bookEnglishName":"Zephaniah","chapterNumber":2,"verses":[{"number":1,"verse":"א התקוששו וקושו--הגוי לא נכסף"},{"number":2,"verse":"ב בטרם לדת חק כמץ עבר יום בטרם לא יבוא עליכם חרון אף יהוה--בטרם לא יבוא עליכם יום אף יהוה"},{"number":3,"verse":"ג בקשו את יהוה כל ענוי הארץ אשר משפטו פעלו בקשו צדק בקשו ענוה--אולי תסתרו ביום אף יהוה"},{"number":4,"verse":"ד כי עזה עזובה תהיה ואשקלון לשממה אשדוד בצהרים יגרשוה ועקרון תעקר {ס}"},{"number":5,"verse":"ה הוי ישבי חבל הים--גוי כרתים דבר יהוה עליכם כנען ארץ פלשתים והאבדתיך מאין יושב"},{"number":6,"verse":"ו והיתה חבל הים נות כרת רעים--וגדרות צאן"},{"number":7,"verse":"ז והיה חבל לשארית בית יהודה--עליהם ירעון בבתי אשקלון בערב ירבצון--כי יפקדם יהוה אלהיהם ושב שבותם (שביתם)"},{"number":8,"verse":"ח שמעתי חרפת מואב וגדפי בני עמון--אשר חרפו את עמי ויגדילו על גבולם"},{"number":9,"verse":"ט לכן חי אני נאם יהוה צבאות אלהי ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר גוי ינחלום"},{"number":10,"verse":"י זאת להם תחת גאונם כי חרפו ויגדלו על עם יהוה צבאות"},{"number":11,"verse":"יא נורא יהוה עליהם כי רזה את כל אלהי הארץ וישתחוו לו איש ממקומו כל איי הגוים"},{"number":12,"verse":"יב גם אתם כושים חללי חרבי המה"},{"number":13,"verse":"יג ויט ידו על צפון ויאבד את אשור וישם את נינוה לשממה ציה כמדבר"},{"number":14,"verse":"יד ורבצו בתוכה עדרים כל חיתו גוי--גם קאת גם קפד בכפתריה ילינו קול ישורר בחלון חרב בסף כי ארזה ערה"},{"number":15,"verse":"טו זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה--כל עובר עליה ישרק יניע ידו {פ}"}]}