{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":30,"verses":[{"number":1,"verse":"א הדבר אשר היה אל ירמיהו מאת יהוה לאמר"},{"number":2,"verse":"ב כה אמר יהוה אלהי ישראל לאמר כתב לך את כל הדברים אשר דברתי אליך--אל ספר"},{"number":3,"verse":"ג כי הנה ימים באים נאם יהוה ושבתי את שבות עמי ישראל ויהודה אמר יהוה והשבתים אל הארץ אשר נתתי לאבותם--וירשוה {פ}"},{"number":4,"verse":"ד ואלה הדברים אשר דבר יהוה אל ישראל--ואל יהודה"},{"number":5,"verse":"ה כי כה אמר יהוה קול חרדה שמענו--פחד ואין שלום"},{"number":6,"verse":"ו שאלו נא וראו אם ילד זכר מדוע ראיתי כל גבר ידיו על חלציו כיולדה ונהפכו כל פנים לירקון"},{"number":7,"verse":"ז הוי כי גדול היום ההוא--מאין כמהו ועת צרה היא ליעקב וממנה יושע"},{"number":8,"verse":"ח והיה ביום ההוא נאם יהוה צבאות אשבר עלו מעל צוארך ומוסרותיך אנתק ולא יעבדו בו עוד זרים"},{"number":9,"verse":"ט ועבדו את יהוה אלהיהם ואת דוד מלכם אשר אקים להם {ס}"},{"number":10,"verse":"י ואתה אל תירא עבדי יעקב נאם יהוה ואל תחת ישראל--כי הנני מושיעך מרחוק ואת זרעך מארץ שבים ושב יעקב ושקט ושאנן ואין מחריד"},{"number":11,"verse":"יא כי אתך אני נאם יהוה להושיעך כי אעשה כלה בכל הגוים אשר הפצותיך שם אך אתך לא אעשה כלה ויסרתיך למשפט ונקה לא אנקך {פ}"},{"number":12,"verse":"יב כי כה אמר יהוה אנוש לשברך--נחלה מכתך"},{"number":13,"verse":"יג אין דן דינך למזור רפאות תעלה אין לך"},{"number":14,"verse":"יד כל מאהביך שכחוך אותך לא ידרשו כי מכת אויב הכיתיך מוסר אכזרי--על רב עונך עצמו חטאתיך"},{"number":15,"verse":"טו מה תזעק על שברך אנוש מכאבך על רב עונך עצמו חטאתיך--עשיתי אלה לך"},{"number":16,"verse":"טז לכן כל אכליך יאכלו וכל צריך כלם בשבי ילכו והיו שאסיך למשסה וכל בזזיך אתן לבז"},{"number":17,"verse":"יז כי אעלה ארכה לך וממכותיך ארפאך נאם יהוה כי נדחה קראו לך--ציון היא דרש אין לה {ס}"},{"number":18,"verse":"יח כה אמר יהוה הנני שב שבות אהלי יעקוב ומשכנתיו ארחם ונבנתה עיר על תלה וארמון על משפטו ישב"},{"number":19,"verse":"יט ויצא מהם תודה וקול משחקים והרבתים ולא ימעטו והכבדתים ולא יצערו"},{"number":20,"verse":"כ והיו בניו כקדם ועדתו לפני תכון ופקדתי על כל לחציו"},{"number":21,"verse":"כא והיה אדירו ממנו ומשלו מקרבו יצא והקרבתיו ונגש אלי כי מי הוא זה ערב את לבו לגשת אלי--נאם יהוה"},{"number":22,"verse":"כב והייתם לי לעם ואנכי אהיה לכם לאלהים {ס}"},{"number":23,"verse":"כג הנה סערת יהוה חמה יצאה--סער מתגורר על ראש רשעים יחול"},{"number":24,"verse":"כד לא ישוב חרון אף יהוה עד עשתו ועד הקימו מזמות לבו באחרית הימים תתבוננו בה [ (Jeremiah 30:25) כה בעת ההיא נאם יהוה אהיה לאלהים לכל משפחות ישראל והמה יהיו לי לעם {ס} ]"}]}