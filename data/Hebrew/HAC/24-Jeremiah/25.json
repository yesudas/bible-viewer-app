{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":25,"verses":[{"number":1,"verse":"א הדבר אשר היה על ירמיהו על כל עם יהודה בשנה הרבעית ליהויקים בן יאשיהו מלך יהודה היא השנה הראשנית לנבוכדראצר מלך בבל"},{"number":2,"verse":"ב אשר דבר ירמיהו הנביא על כל עם יהודה ואל כל ישבי ירושלם לאמר"},{"number":3,"verse":"ג מן שלש עשרה שנה ליאשיהו בן אמון מלך יהודה ועד היום הזה זה שלש ועשרים שנה היה דבר יהוה אלי ואדבר אליכם אשכים ודבר ולא שמעתם"},{"number":4,"verse":"ד ושלח יהוה אליכם את כל עבדיו הנבאים השכם ושלח--ולא שמעתם ולא הטיתם את אזנכם לשמע"},{"number":5,"verse":"ה לאמר שובו נא איש מדרכו הרעה ומרע מעלליכם ושבו על האדמה אשר נתן יהוה לכם ולאבותיכם--למן עולם ועד עולם"},{"number":6,"verse":"ו ואל תלכו אחרי אלהים אחרים לעבדם ולהשתחות להם ולא תכעיסו אותי במעשה ידיכם ולא ארע לכם"},{"number":7,"verse":"ז ולא שמעתם אלי נאם יהוה למען הכעסוני (הכעיסני) במעשה ידיכם לרע לכם {פ}"},{"number":8,"verse":"ח לכן כה אמר יהוה צבאות יען אשר לא שמעתם את דברי"},{"number":9,"verse":"ט הנני שלח ולקחתי את כל משפחות צפון נאם יהוה ואל נבוכדראצר מלך בבל עבדי והבאתים על הארץ הזאת ועל ישביה ועל כל הגוים האלה סביב והחרמתים--ושמתים לשמה ולשרקה ולחרבות עולם"},{"number":10,"verse":"י והאבדתי מהם קול ששון וקול שמחה קול חתן וקול כלה--קול רחים ואור נר"},{"number":11,"verse":"יא והיתה כל הארץ הזאת לחרבה לשמה ועבדו הגוים האלה את מלך בבל--שבעים שנה"},{"number":12,"verse":"יב והיה כמלאות שבעים שנה אפקד על מלך בבל ועל הגוי ההוא נאם יהוה את עונם--ועל ארץ כשדים ושמתי אתו לשממות עולם"},{"number":13,"verse":"יג והבאותי (והבאתי) על הארץ ההיא את כל דברי אשר דברתי עליה--את כל הכתוב בספר הזה אשר נבא ירמיהו על כל הגוים"},{"number":14,"verse":"יד כי עבדו בם גם המה גוים רבים ומלכים גדולים ושלמתי להם כפעלם וכמעשה ידיהם {פ}"},{"number":15,"verse":"טו כי כה אמר יהוה אלהי ישראל אלי קח את כוס היין החמה הזאת מידי והשקיתה אתו את כל הגוים אשר אנכי שלח אותך אליהם"},{"number":16,"verse":"טז ושתו והתגעשו והתהללו מפני החרב אשר אנכי שלח בינתם"},{"number":17,"verse":"יז ואקח את הכוס מיד יהוה ואשקה את כל הגוים אשר שלחני יהוה אליהם"},{"number":18,"verse":"יח את ירושלם ואת ערי יהודה ואת מלכיה את שריה לתת אתם לחרבה לשמה לשרקה ולקללה--כיום הזה"},{"number":19,"verse":"יט את פרעה מלך מצרים ואת עבדיו ואת שריו ואת כל עמו"},{"number":20,"verse":"כ ואת כל הערב ואת כל מלכי ארץ העוץ ואת כל מלכי ארץ פלשתים ואת אשקלון ואת עזה ואת עקרון ואת שארית אשדוד"},{"number":21,"verse":"כא את אדום ואת מואב ואת בני עמון"},{"number":22,"verse":"כב ואת כל מלכי צר ואת כל מלכי צידון ואת מלכי האי אשר בעבר הים"},{"number":23,"verse":"כג ואת דדן ואת תימא ואת בוז ואת כל קצוצי פאה"},{"number":24,"verse":"כד ואת כל מלכי ערב ואת כל מלכי הערב השכנים במדבר"},{"number":25,"verse":"כה ואת כל מלכי זמרי ואת כל מלכי עילם ואת כל מלכי מדי"},{"number":26,"verse":"כו ואת כל מלכי הצפון הקרבים והרחקים איש אל אחיו ואת כל הממלכות הארץ אשר על פני האדמה ומלך ששך ישתה אחריהם"},{"number":27,"verse":"כז ואמרת אליהם {פ} כה אמר יהוה צבאות אלהי ישראל שתו ושכרו וקיו ונפלו ולא תקומו--מפני החרב אשר אנכי שלח ביניכם"},{"number":28,"verse":"כח והיה כי ימאנו לקחת הכוס מידך--לשתות ואמרת אליהם כה אמר יהוה צבאות--שתו תשתו"},{"number":29,"verse":"כט כי הנה בעיר אשר נקרא שמי עליה אנכי מחל להרע ואתם הנקה תנקו לא תנקו--כי חרב אני קרא על כל ישבי הארץ נאם יהוה צבאות"},{"number":30,"verse":"ל ואתה תנבא אליהם את כל הדברים האלה ואמרת אליהם יהוה ממרום ישאג וממעון קדשו יתן קולו--שאג ישאג על נוהו הידד כדרכים יענה אל כל ישבי הארץ"},{"number":31,"verse":"לא בא שאון עד קצה הארץ--כי ריב ליהוה בגוים נשפט הוא לכל בשר הרשעים נתנם לחרב נאם יהוה {ס}"},{"number":32,"verse":"לב כה אמר יהוה צבאות הנה רעה יצאת מגוי אל גוי וסער גדול יעור מירכתי ארץ"},{"number":33,"verse":"לג והיו חללי יהוה ביום ההוא מקצה הארץ ועד קצה הארץ לא יספדו ולא יאספו ולא יקברו--לדמן על פני האדמה יהיו"},{"number":34,"verse":"לד הילילו הרעים וזעקו והתפלשו אדירי הצאן--כי מלאו ימיכם לטבוח ותפוצותיכם ונפלתם ככלי חמדה"},{"number":35,"verse":"לה ואבד מנוס מן הרעים ופליטה מאדירי הצאן"},{"number":36,"verse":"לו קול צעקת הרעים ויללת אדירי הצאן--כי שדד יהוה את מרעיתם"},{"number":37,"verse":"לז ונדמו נאות השלום מפני חרון אף יהוה"},{"number":38,"verse":"לח עזב ככפיר סכו--כי היתה ארצם לשמה מפני חרון היונה ומפני חרון אפו {פ}"}]}