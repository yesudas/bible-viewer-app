{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":18,"verses":[{"number":1,"verse":"א הדבר אשר היה אל ירמיהו מאת יהוה לאמר"},{"number":2,"verse":"ב קום וירדת בית היוצר ושמה אשמיעך את דברי"},{"number":3,"verse":"ג וארד בית היוצר והנהו (והנה הוא) עשה מלאכה על האבנים"},{"number":4,"verse":"ד ונשחת הכלי אשר הוא עשה בחמר--ביד היוצר ושב ויעשהו כלי אחר כאשר ישר בעיני היוצר לעשות {ס}"},{"number":5,"verse":"ה ויהי דבר יהוה אלי לאמור"},{"number":6,"verse":"ו הכיוצר הזה לא אוכל לעשות לכם בית ישראל--נאם יהוה הנה כחמר ביד היוצר כן אתם בידי בית ישראל {ס}"},{"number":7,"verse":"ז רגע אדבר על גוי ועל ממלכה לנתוש ולנתוץ ולהאביד"},{"number":8,"verse":"ח ושב הגוי ההוא מרעתו אשר דברתי עליו--ונחמתי על הרעה אשר חשבתי לעשות לו {ס}"},{"number":9,"verse":"ט ורגע אדבר על גוי ועל ממלכה לבנות ולנטוע"},{"number":10,"verse":"י ועשה הרעה (הרע) בעיני לבלתי שמע בקולי--ונחמתי על הטובה אשר אמרתי להיטיב אותו {ס}"},{"number":11,"verse":"יא ועתה אמר נא אל איש יהודה ועל יושבי ירושלם לאמר כה אמר יהוה הנה אנכי יוצר עליכם רעה וחשב עליכם מחשבה שובו נא איש מדרכו הרעה והיטיבו דרכיכם ומעלליכם"},{"number":12,"verse":"יב ואמרו נואש כי אחרי מחשבותינו נלך ואיש שררות לבו הרע נעשה {פ}"},{"number":13,"verse":"יג לכן כה אמר יהוה שאלו נא בגוים מי שמע כאלה שעררת עשתה מאד בתולת ישראל"},{"number":14,"verse":"יד היעזב מצור שדי שלג לבנון אם ינתשו מים זרים קרים--נוזלים"},{"number":15,"verse":"טו כי שכחני עמי לשוא יקטרו ויכשלום בדרכיהם שבילי עולם ללכת נתיבות דרך לא סלולה"},{"number":16,"verse":"טז לשום ארצם לשמה שרוקת (שריקת) עולם כל עובר עליה ישם ויניד בראשו"},{"number":17,"verse":"יז כרוח קדים אפיצם לפני אויב ערף ולא פנים אראם ביום אידם {ס}"},{"number":18,"verse":"יח ויאמרו לכו ונחשבה על ירמיהו מחשבות--כי לא תאבד תורה מכהן ועצה מחכם ודבר מנביא לכו ונכהו בלשון ואל נקשיבה אל כל דבריו"},{"number":19,"verse":"יט הקשיבה יהוה אלי ושמע לקול יריבי"},{"number":20,"verse":"כ הישלם תחת טובה רעה כי כרו שוחה לנפשי זכר עמדי לפניך לדבר עליהם טובה להשיב את חמתך מהם"},{"number":21,"verse":"כא לכן תן את בניהם לרעב והגרם על ידי חרב ותהינה נשיהם שכלות ואלמנות ואנשיהם יהיו הרגי מות בחוריהם מכי חרב במלחמה"},{"number":22,"verse":"כב תשמע זעקה מבתיהם כי תביא עליהם גדוד פתאם כי כרו שיחה (שוחה) ללכדני ופחים טמנו לרגלי"},{"number":23,"verse":"כג ואתה יהוה ידעת את כל עצתם עלי למות--אל תכפר על עונם וחטאתם מלפניך אל תמחי והיו (ויהיו) מכשלים לפניך בעת אפך עשה בהם {ס}"}]}