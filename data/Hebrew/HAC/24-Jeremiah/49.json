{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":49,"verses":[{"number":1,"verse":"א לבני עמון כה אמר יהוה הבנים אין לישראל אם יורש אין לו--מדוע ירש מלכם את גד ועמו בעריו ישב"},{"number":2,"verse":"ב לכן הנה ימים באים נאם יהוה והשמעתי אל רבת בני עמון תרועת מלחמה והיתה לתל שממה ובנתיה באש תצתנה וירש ישראל את ירשיו אמר יהוה"},{"number":3,"verse":"ג הילילי חשבון כי שדדה עי צעקנה בנות רבה--חגרנה שקים ספדנה והתשוטטנה בגדרות כי מלכם בגולה ילך כהניו ושריו יחדיו"},{"number":4,"verse":"ד מה תתהללי בעמקים--זב עמקך הבת השובבה הבטחה באצרתיה מי יבוא אלי"},{"number":5,"verse":"ה הנני מביא עליך פחד נאם אדני יהוה צבאות--מכל סביביך ונדחתם איש לפניו ואין מקבץ לנדד"},{"number":6,"verse":"ו ואחרי כן אשיב את שבות בני עמון--נאם יהוה {פ}"},{"number":7,"verse":"ז לאדום כה אמר יהוה צבאות האין עוד חכמה בתימן אבדה עצה מבנים נסרחה חכמתם"},{"number":8,"verse":"ח נסו הפנו העמיקו לשבת ישבי דדן כי איד עשו הבאתי עליו עת פקדתיו"},{"number":9,"verse":"ט אם בצרים באו לך לא ישארו עוללות אם גנבים בלילה השחיתו דים"},{"number":10,"verse":"י כי אני חשפתי את עשו גליתי את מסתריו ונחבה לא יוכל שדד זרעו ואחיו ושכניו ואיננו"},{"number":11,"verse":"יא עזבה יתמיך אני אחיה ואלמנותיך עלי תבטחו {ס}"},{"number":12,"verse":"יב כי כה אמר יהוה הנה אשר אין משפטם לשתות הכוס שתו ישתו ואתה הוא נקה תנקה לא תנקה כי שתה תשתה"},{"number":13,"verse":"יג כי בי נשבעתי נאם יהוה כי לשמה לחרפה לחרב ולקללה תהיה בצרה וכל עריה תהיינה לחרבות עולם"},{"number":14,"verse":"יד שמועה שמעתי מאת יהוה וציר בגוים שלוח התקבצו ובאו עליה וקומו למלחמה"},{"number":15,"verse":"טו כי הנה קטן נתתיך בגוים--בזוי באדם"},{"number":16,"verse":"טז תפלצתך השיא אתך זדון לבך שכני בחגוי הסלע תפשי מרום גבעה כי תגביה כנשר קנך משם אורידך נאם יהוה"},{"number":17,"verse":"יז והיתה אדום לשמה כל עבר עליה ישם וישרק על כל מכותה"},{"number":18,"verse":"יח כמהפכת סדם ועמרה ושכניה--אמר יהוה לא ישב שם איש ולא יגור בה בן אדם"},{"number":19,"verse":"יט הנה כאריה יעלה מגאון הירדן אל נוה איתן--כי ארגיעה אריצנו מעליה ומי בחור אליה אפקד כי מי כמוני ומי יעידני ומי זה רעה אשר יעמד לפני {ס}"},{"number":20,"verse":"כ לכן שמעו עצת יהוה אשר יעץ אל אדום ומחשבותיו אשר חשב אל ישבי תימן אם לוא יסחבום צעירי הצאן אם לא ישים עליהם נוהם"},{"number":21,"verse":"כא מקול נפלם רעשה הארץ צעקה בים סוף נשמע קולה"},{"number":22,"verse":"כב הנה כנשר יעלה וידאה ויפרש כנפיו על בצרה והיה לב גבורי אדום ביום ההוא כלב אשה מצרה {פ}"},{"number":23,"verse":"כג לדמשק בושה חמת וארפד--כי שמעה רעה שמעו נמגו בים דאגה השקט לא יוכל"},{"number":24,"verse":"כד רפתה דמשק הפנתה לנוס ורטט החזיקה צרה וחבלים אחזתה כיולדה"},{"number":25,"verse":"כה איך לא עזבה עיר תהלה (תהלת)--קרית משושי"},{"number":26,"verse":"כו לכן יפלו בחוריה ברחבתיה וכל אנשי המלחמה ידמו ביום ההוא נאם יהוה צבאות"},{"number":27,"verse":"כז והצתי אש בחומת דמשק ואכלה ארמנות בן הדד {פ}"},{"number":28,"verse":"כח לקדר ולממלכות חצור אשר הכה נבוכדראצור (נבוכדראצר) מלך בבל--כה אמר יהוה קומו עלו אל קדר ושדדו את בני קדם"},{"number":29,"verse":"כט אהליהם וצאנם יקחו יריעותיהם וכל כליהם וגמליהם ישאו להם וקראו עליהם מגור מסביב"},{"number":30,"verse":"ל נסו נדו מאד העמיקו לשבת ישבי חצור--נאם יהוה כי יעץ עליכם נבוכדראצר מלך בבל עצה וחשב עליהם (עליכם) מחשבה"},{"number":31,"verse":"לא קומו עלו אל גוי שליו יושב לבטח--נאם יהוה לא דלתים ולא בריח לו בדד ישכנו"},{"number":32,"verse":"לב והיו גמליהם לבז והמון מקניהם לשלל וזרתים לכל רוח קצוצי פאה ומכל עבריו אביא את אידם נאם יהוה"},{"number":33,"verse":"לג והיתה חצור למעון תנים שממה--עד עולם לא ישב שם איש ולא יגור בה בן אדם {ס}"},{"number":34,"verse":"לד אשר היה דבר יהוה אל ירמיהו הנביא אל עילם בראשית מלכות צדקיה מלך יהודה--לאמר"},{"number":35,"verse":"לה כה אמר יהוה צבאות הנני שבר את קשת עילם ראשית גבורתם"},{"number":36,"verse":"לו והבאתי אל עילם ארבע רוחות מארבע קצות השמים וזרתים לכל הרחות האלה ולא יהיה הגוי אשר לא יבוא שם נדחי עולם (עילם)"},{"number":37,"verse":"לז והחתתי את עילם לפני איביהם ולפני מבקשי נפשם והבאתי עליהם רעה את חרון אפי--נאם יהוה ושלחתי אחריהם את החרב עד כלותי אותם"},{"number":38,"verse":"לח ושמתי כסאי בעילם והאבדתי משם מלך ושרים נאם יהוה"},{"number":39,"verse":"לט והיה באחרית הימים אשוב (אשיב) את שבית (שבות) עילם--נאם יהוה {פ}"}]}