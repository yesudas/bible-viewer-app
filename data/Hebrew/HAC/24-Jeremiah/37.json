{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":37,"verses":[{"number":1,"verse":"א וימלך מלך--צדקיהו בן יאשיהו תחת כניהו בן יהויקים אשר המליך נבוכדראצר מלך בבל בארץ יהודה"},{"number":2,"verse":"ב ולא שמע הוא ועבדיו ועם הארץ אל דברי יהוה--אשר דבר ביד ירמיהו הנביא"},{"number":3,"verse":"ג וישלח המלך צדקיהו את יהוכל בן שלמיה ואת צפניהו בן מעשיה הכהן אל ירמיהו הנביא לאמר התפלל נא בעדנו אל יהוה אלהינו"},{"number":4,"verse":"ד וירמיהו בא ויצא בתוך העם ולא נתנו אתו בית הכליא (הכלוא)"},{"number":5,"verse":"ה וחיל פרעה יצא ממצרים וישמעו הכשדים הצרים על ירושלם את שמעם ויעלו מעל ירושלם {פ}"},{"number":6,"verse":"ו ויהי דבר יהוה אל ירמיהו הנביא לאמר"},{"number":7,"verse":"ז כה אמר יהוה אלהי ישראל כה תאמרו אל מלך יהודה השלח אתכם אלי לדרשני הנה חיל פרעה היצא לכם לעזרה שב לארצו מצרים"},{"number":8,"verse":"ח ושבו הכשדים ונלחמו על העיר הזאת ולכדה ושרפה באש {פ}"},{"number":9,"verse":"ט כה אמר יהוה אל תשאו נפשתיכם לאמר הלך ילכו מעלינו הכשדים כי לא ילכו"},{"number":10,"verse":"י כי אם הכיתם כל חיל כשדים הנלחמים אתכם ונשארו בם אנשים מדקרים--איש באהלו יקומו ושרפו את העיר הזאת באש"},{"number":11,"verse":"יא והיה בהעלות חיל הכשדים מעל ירושלם--מפני חיל פרעה {ס}"},{"number":12,"verse":"יב ויצא ירמיהו מירושלם ללכת ארץ בנימן לחלק משם בתוך העם"},{"number":13,"verse":"יג ויהי הוא בשער בנימן ושם בעל פקדת ושמו יראייה בן שלמיה בן חנניה ויתפש את ירמיהו הנביא לאמר אל הכשדים אתה נפל"},{"number":14,"verse":"יד ויאמר ירמיהו שקר אינני נפל על הכשדים--ולא שמע אליו ויתפש יראייה בירמיהו ויבאהו אל השרים"},{"number":15,"verse":"טו ויקצפו השרים על ירמיהו והכו אתו ונתנו אותו בית האסור בית יהונתן הספר--כי אתו עשו לבית הכלא"},{"number":16,"verse":"טז כי בא ירמיהו אל בית הבור ואל החניות וישב שם ירמיהו ימים רבים"},{"number":17,"verse":"יז וישלח המלך צדקיהו ויקחהו וישאלהו המלך בביתו בסתר ויאמר היש דבר מאת יהוה ויאמר ירמיהו יש ויאמר ביד מלך בבל תנתן"},{"number":18,"verse":"יח ויאמר ירמיהו אל המלך צדקיהו מה חטאתי לך ולעבדיך ולעם הזה כי נתתם אותי אל בית הכלא"},{"number":19,"verse":"יט ואיו (ואיה) נביאיכם אשר נבאו לכם לאמר לא יבא מלך בבל עליכם ועל הארץ הזאת"},{"number":20,"verse":"כ ועתה שמע נא אדני המלך תפל נא תחנתי לפניך ואל תשבני בית יהונתן הספר ולא אמות שם"},{"number":21,"verse":"כא ויצוה המלך צדקיהו ויפקדו את ירמיהו בחצר המטרה ונתן לו ככר לחם ליום מחוץ האפים עד תם כל הלחם מן העיר וישב ירמיהו בחצר המטרה"}]}