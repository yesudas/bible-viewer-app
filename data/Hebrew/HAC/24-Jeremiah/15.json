{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":15,"verses":[{"number":1,"verse":"א ויאמר יהוה אלי אם יעמד משה ושמואל לפני אין נפשי אל העם הזה שלח מעל פני ויצאו"},{"number":2,"verse":"ב והיה כי יאמרו אליך אנה נצא ואמרת אליהם כה אמר יהוה אשר למות למות ואשר לחרב לחרב ואשר לרעב לרעב ואשר לשבי לשבי"},{"number":3,"verse":"ג ופקדתי עליהם ארבע משפחות נאם יהוה את החרב להרג ואת הכלבים לסחב ואת עוף השמים ואת בהמת הארץ לאכל ולהשחית"},{"number":4,"verse":"ד ונתתים לזועה (לזעוה) לכל ממלכות הארץ--בגלל מנשה בן יחזקיהו מלך יהודה על אשר עשה בירושלם"},{"number":5,"verse":"ה כי מי יחמל עליך ירושלם ומי ינוד לך ומי יסור לשאל לשלם לך"},{"number":6,"verse":"ו את נטשת אתי נאם יהוה אחור תלכי ואט את ידי עליך ואשחיתך נלאיתי הנחם"},{"number":7,"verse":"ז ואזרם במזרה בשערי הארץ שכלתי אבדתי את עמי מדרכיהם לוא שבו"},{"number":8,"verse":"ח עצמו לי אלמנותו מחול ימים הבאתי להם על אם בחור שדד בצהרים הפלתי עליה פתאם עיר ובהלות"},{"number":9,"verse":"ט אמללה ילדת השבעה נפחה נפשה באה (בא) שמשה בעד יומם--בושה וחפרה ושאריתם לחרב אתן לפני איביהם--נאם יהוה {ס}"},{"number":10,"verse":"י אוי לי אמי--כי ילדתני איש ריב ואיש מדון לכל הארץ לא נשיתי ולא נשו בי כלה מקללוני {ס}"},{"number":11,"verse":"יא אמר יהוה אם לא שרותך (שריתיך) לטוב אם לוא הפגעתי בך בעת רעה ובעת צרה--את האיב"},{"number":12,"verse":"יב הירע ברזל ברזל מצפון ונחשת"},{"number":13,"verse":"יג חילך ואוצרותיך לבז אתן לא במחיר ובכל חטאותיך ובכל גבוליך"},{"number":14,"verse":"יד והעברתי את איביך בארץ לא ידעת כי אש קדחה באפי עליכם תוקד {ס}"},{"number":15,"verse":"טו אתה ידעת יהוה זכרני ופקדני והנקם לי מרדפי--אל לארך אפך תקחני דע שאתי עליך חרפה"},{"number":16,"verse":"טז נמצאו דבריך ואכלם ויהי דבריך (דברך) לי לששון ולשמחת לבבי כי נקרא שמך עלי יהוה אלהי צבאות {ס}"},{"number":17,"verse":"יז לא ישבתי בסוד משחקים ואעלז מפני ידך בדד ישבתי כי זעם מלאתני"},{"number":18,"verse":"יח למה היה כאבי נצח ומכתי אנושה מאנה הרפא--היו תהיה לי כמו אכזב מים לא נאמנו {ס}"},{"number":19,"verse":"יט לכן כה אמר יהוה אם תשוב ואשיבך לפני תעמד ואם תוציא יקר מזולל כפי תהיה ישבו המה אליך ואתה לא תשוב אליהם"},{"number":20,"verse":"כ ונתתיך לעם הזה לחומת נחשת בצורה ונלחמו אליך ולא יוכלו לך כי אתך אני להושיעך ולהצילך נאם יהוה"},{"number":21,"verse":"כא והצלתיך מיד רעים ופדתיך מכף ערצים {ס}"}]}