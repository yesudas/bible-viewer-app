{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":1,"verses":[{"number":1,"verse":"א דברי ירמיהו בן חלקיהו מן הכהנים אשר בענתות בארץ בנימן"},{"number":2,"verse":"ב אשר היה דבר יהוה אליו בימי יאשיהו בן אמון מלך יהודה בשלש עשרה שנה למלכו"},{"number":3,"verse":"ג ויהי בימי יהויקים בן יאשיהו מלך יהודה עד תם עשתי עשרה שנה לצדקיהו בן יאשיהו מלך יהודה--עד גלות ירושלם בחדש החמישי {פ}"},{"number":4,"verse":"ד ויהי דבר יהוה אלי לאמר"},{"number":5,"verse":"ה בטרם אצורך (אצרך) בבטן ידעתיך ובטרם תצא מרחם הקדשתיך נביא לגוים נתתיך"},{"number":6,"verse":"ו ואמר אהה אדני יהוה הנה לא ידעתי דבר כי נער אנכי {ס}"},{"number":7,"verse":"ז ויאמר יהוה אלי אל תאמר נער אנכי כי על כל אשר אשלחך תלך ואת כל אשר אצוך תדבר"},{"number":8,"verse":"ח אל תירא מפניהם כי אתך אני להצלך נאם יהוה"},{"number":9,"verse":"ט וישלח יהוה את ידו ויגע על פי ויאמר יהוה אלי הנה נתתי דברי בפיך"},{"number":10,"verse":"י ראה הפקדתיך היום הזה על הגוים ועל הממלכות לנתוש ולנתוץ ולהאביד ולהרוס--לבנות ולנטוע {פ}"},{"number":11,"verse":"יא ויהי דבר יהוה אלי לאמר מה אתה ראה ירמיהו ואמר מקל שקד אני ראה"},{"number":12,"verse":"יב ויאמר יהוה אלי היטבת לראות כי שקד אני על דברי לעשתו {ס}"},{"number":13,"verse":"יג ויהי דבר יהוה אלי שנית לאמר מה אתה ראה ואמר סיר נפוח אני ראה ופניו מפני צפונה"},{"number":14,"verse":"יד ויאמר יהוה אלי מצפון תפתח הרעה על כל ישבי הארץ"},{"number":15,"verse":"טו כי הנני קרא לכל משפחות ממלכות צפונה--נאם יהוה ובאו ונתנו איש כסאו פתח שערי ירושלם ועל כל חומתיה סביב ועל כל ערי יהודה"},{"number":16,"verse":"טז ודברתי משפטי אותם על כל רעתם--אשר עזבוני ויקטרו לאלהים אחרים וישתחוו למעשי ידיהם"},{"number":17,"verse":"יז ואתה תאזר מתניך וקמת ודברת אליהם את כל אשר אנכי אצוך אל תחת מפניהם--פן אחתך לפניהם"},{"number":18,"verse":"יח ואני הנה נתתיך היום לעיר מבצר ולעמוד ברזל ולחמות נחשת--על כל הארץ למלכי יהודה לשריה לכהניה ולעם הארץ"},{"number":19,"verse":"יט ונלחמו אליך ולא יוכלו לך כי אתך אני נאם יהוה להצילך {פ}"}]}