{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":5,"verses":[{"number":1,"verse":"א שוטטו בחוצות ירושלם וראו נא ודעו ובקשו ברחובותיה אם תמצאו איש אם יש עשה משפט מבקש אמונה--ואסלח לה"},{"number":2,"verse":"ב ואם חי יהוה יאמרו לכן לשקר ישבעו"},{"number":3,"verse":"ג יהוה עיניך הלוא לאמונה--הכיתה אתם ולא חלו כליתם מאנו קחת מוסר חזקו פניהם מסלע מאנו לשוב"},{"number":4,"verse":"ד ואני אמרתי אך דלים הם נואלו--כי לא ידעו דרך יהוה משפט אלהיהם"},{"number":5,"verse":"ה אלכה לי אל הגדלים ואדברה אותם--כי המה ידעו דרך יהוה משפט אלהיהם אך המה יחדו שברו על נתקו מוסרות"},{"number":6,"verse":"ו על כן הכם אריה מיער זאב ערבות ישדדם--נמר שקד על עריהם כל היוצא מהנה יטרף כי רבו פשעיהם עצמו משבותיהם"},{"number":7,"verse":"ז אי לזאת אסלוח (אסלח) לך--בניך עזבוני וישבעו בלא אלהים ואשבע אותם וינאפו ובית זונה יתגודדו"},{"number":8,"verse":"ח סוסים מיזנים משכים היו איש אל אשת רעהו יצהלו"},{"number":9,"verse":"ט העל אלה לוא אפקד נאם יהוה ואם בגוי אשר כזה לא תתנקם נפשי {ס}"},{"number":10,"verse":"י עלו בשרותיה ושחתו וכלה אל תעשו הסירו נטישותיה כי לוא ליהוה המה"},{"number":11,"verse":"יא כי בגוד בגדו בי בית ישראל ובית יהודה--נאם יהוה"},{"number":12,"verse":"יב כחשו ביהוה ויאמרו לוא הוא ולא תבוא עלינו רעה וחרב ורעב לוא נראה"},{"number":13,"verse":"יג והנביאים יהיו לרוח והדבר אין בהם כה יעשה להם {ס}"},{"number":14,"verse":"יד לכן כה אמר יהוה אלהי צבאות יען דברכם את הדבר הזה הנני נתן דברי בפיך לאש והעם הזה עצים--ואכלתם"},{"number":15,"verse":"טו הנני מביא עליכם גוי ממרחק בית ישראל נאם יהוה גוי איתן הוא גוי מעולם הוא--גוי לא תדע לשנו ולא תשמע מה ידבר"},{"number":16,"verse":"טז אשפתו כקבר פתוח כלם גבורים"},{"number":17,"verse":"יז ואכל קצירך ולחמך יאכלו בניך ובנותיך--יאכל צאנך ובקרך יאכל גפנך ותאנתך ירשש ערי מבצריך אשר אתה בטח בהנה--בחרב"},{"number":18,"verse":"יח וגם בימים ההמה נאם יהוה לא אעשה אתכם כלה"},{"number":19,"verse":"יט והיה כי תאמרו תחת מה עשה יהוה אלהינו לנו את כל אלה ואמרת אליהם כאשר עזבתם אותי ותעבדו אלהי נכר בארצכם--כן תעבדו זרים בארץ לא לכם {פ}"},{"number":20,"verse":"כ הגידו זאת בבית יעקב והשמיעוה ביהודה לאמר"},{"number":21,"verse":"כא שמעו נא זאת עם סכל ואין לב עינים להם ולא יראו אזנים להם ולא ישמעו"},{"number":22,"verse":"כב האותי לא תיראו נאם יהוה אם מפני לא תחילו אשר שמתי חול גבול לים חק עולם ולא יעברנהו ויתגעשו ולא יוכלו והמו גליו ולא יעברנהו"},{"number":23,"verse":"כג ולעם הזה היה לב סורר ומורה סרו וילכו"},{"number":24,"verse":"כד ולוא אמרו בלבבם נירא נא את יהוה אלהינו הנתן גשם וירה (יורה) ומלקוש בעתו שבעת חקות קציר ישמר לנו"},{"number":25,"verse":"כה עונותיכם הטו אלה וחטאותיכם מנעו הטוב מכם"},{"number":26,"verse":"כו כי נמצאו בעמי רשעים ישור כשך יקושים הציבו משחית אנשים ילכדו"},{"number":27,"verse":"כז ככלוב מלא עוף כן בתיהם מלאים מרמה על כן גדלו ויעשירו"},{"number":28,"verse":"כח שמנו עשתו גם עברו דברי רע--דין לא דנו דין יתום ויצליחו ומשפט אביונים לא שפטו"},{"number":29,"verse":"כט העל אלה לא אפקד נאם יהוה אם בגוי אשר כזה לא תתנקם נפשי {ס}"},{"number":30,"verse":"ל שמה ושערורה נהיתה בארץ"},{"number":31,"verse":"לא הנבאים נבאו בשקר והכהנים ירדו על ידיהם ועמי אהבו כן ומה תעשו לאחריתה"}]}