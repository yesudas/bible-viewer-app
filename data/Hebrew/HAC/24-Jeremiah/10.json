{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":10,"verses":[{"number":1,"verse":"א שמעו את הדבר אשר דבר יהוה עליכם--בית ישראל"},{"number":2,"verse":"ב כה אמר יהוה אל דרך הגוים אל תלמדו ומאתות השמים אל תחתו כי יחתו הגוים מהמה"},{"number":3,"verse":"ג כי חקות העמים הבל הוא כי עץ מיער כרתו מעשה ידי חרש במעצד"},{"number":4,"verse":"ד בכסף ובזהב ייפהו במסמרות ובמקבות יחזקום ולוא יפיק"},{"number":5,"verse":"ה כתמר מקשה המה ולא ידברו נשוא ינשוא כי לא יצעדו אל תיראו מהם כי לא ירעו וגם היטיב אין אותם {פ}"},{"number":6,"verse":"ו מאין כמוך יהוה גדול אתה וגדול שמך בגבורה"},{"number":7,"verse":"ז מי לא יראך מלך הגוים כי לך יאתה כי בכל חכמי הגוים ובכל מלכותם מאין כמוך"},{"number":8,"verse":"ח ובאחת יבערו ויכסלו מוסר הבלים עץ הוא"},{"number":9,"verse":"ט כסף מרקע מתרשיש יובא וזהב מאופז--מעשה חרש וידי צורף תכלת וארגמן לבושם מעשה חכמים כלם"},{"number":10,"verse":"י ויהוה אלהים אמת הוא אלהים חיים ומלך עולם מקצפו תרעש הארץ ולא יכלו גוים זעמו {פ}"},{"number":11,"verse":"יא כדנה תאמרון להום אלהיא די שמיא וארקא לא עבדו יאבדו מארעא ומן תחות שמיא אלה {ס}"},{"number":12,"verse":"יב עשה ארץ בכחו מכין תבל בחכמתו ובתבונתו נטה שמים"},{"number":13,"verse":"יג לקול תתו המון מים בשמים ויעלה נשאים מקצה ארץ (הארץ) ברקים למטר עשה ויוצא רוח מאצרתיו"},{"number":14,"verse":"יד נבער כל אדם מדעת הביש כל צורף מפסל כי שקר נסכו ולא רוח בם"},{"number":15,"verse":"טו הבל המה מעשה תעתעים בעת פקדתם יאבדו"},{"number":16,"verse":"טז לא כאלה חלק יעקב כי יוצר הכל הוא וישראל שבט נחלתו יהוה צבאות שמו {ס}"},{"number":17,"verse":"יז אספי מארץ כנעתך--ישבתי (ישבת) במצור {ס}"},{"number":18,"verse":"יח כי כה אמר יהוה הנני קולע את יושבי הארץ בפעם הזאת והצרתי להם למען ימצאו {ס}"},{"number":19,"verse":"יט אוי לי על שברי נחלה מכתי ואני אמרתי אך זה חלי ואשאנו"},{"number":20,"verse":"כ אהלי שדד וכל מיתרי נתקו בני יצאני ואינם--אין נטה עוד אהלי ומקים יריעותי"},{"number":21,"verse":"כא כי נבערו הרעים ואת יהוה לא דרשו על כן לא השכילו וכל מרעיתם נפוצה {פ}"},{"number":22,"verse":"כב קול שמועה הנה באה ורעש גדול מארץ צפון לשום את ערי יהודה שממה--מעון תנים {ס}"},{"number":23,"verse":"כג ידעתי יהוה כי לא לאדם דרכו לא לאיש הלך והכין את צעדו"},{"number":24,"verse":"כד יסרני יהוה אך במשפט אל באפך פן תמעטני"},{"number":25,"verse":"כה שפך חמתך על הגוים אשר לא ידעוך ועל משפחות אשר בשמך לא קראו כי אכלו את יעקב ואכלהו ויכלהו ואת נוהו השמו {פ}"}]}