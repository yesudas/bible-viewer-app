{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":29,"verses":[{"number":1,"verse":"א ואלה דברי הספר אשר שלח ירמיה הנביא מירושלם--אל יתר זקני הגולה ואל הכהנים ואל הנביאים ואל כל העם אשר הגלה נבוכדנאצר מירושלם בבלה"},{"number":2,"verse":"ב אחרי צאת יכניה המלך והגבירה והסריסים שרי יהודה וירושלם והחרש והמסגר--מירושלם"},{"number":3,"verse":"ג ביד אלעשה בן שפן וגמריה בן חלקיה אשר שלח צדקיה מלך יהודה אל נבוכדנאצר מלך בבל--בבלה לאמר"},{"number":4,"verse":"ד כה אמר יהוה צבאות אלהי ישראל לכל הגולה--אשר הגליתי מירושלם בבלה"},{"number":5,"verse":"ה בנו בתים ושבו ונטעו גנות ואכלו את פרין"},{"number":6,"verse":"ו קחו נשים והולידו בנים ובנות וקחו לבניכם נשים ואת בנותיכם תנו לאנשים ותלדנה בנים ובנות ורבו שם ואל תמעטו"},{"number":7,"verse":"ז ודרשו את שלום העיר אשר הגליתי אתכם שמה והתפללו בעדה אל יהוה כי בשלומה יהיה לכם שלום"},{"number":8,"verse":"ח כי כה אמר יהוה צבאות אלהי ישראל אל ישיאו לכם נביאיכם אשר בקרבכם וקסמיכם ואל תשמעו אל חלמתיכם אשר אתם מחלמים"},{"number":9,"verse":"ט כי בשקר הם נבאים לכם בשמי לא שלחתים נאם יהוה {ס}"},{"number":10,"verse":"י כי כה אמר יהוה כי לפי מלאת לבבל שבעים שנה אפקד אתכם והקמתי עליכם את דברי הטוב להשיב אתכם אל המקום הזה"},{"number":11,"verse":"יא כי אנכי ידעתי את המחשבת אשר אנכי חשב עליכם--נאם יהוה מחשבות שלום ולא לרעה לתת לכם אחרית ותקוה"},{"number":12,"verse":"יב וקראתם אתי והלכתם והתפללתם אלי ושמעתי אליכם"},{"number":13,"verse":"יג ובקשתם אתי ומצאתם כי תדרשני בכל לבבכם"},{"number":14,"verse":"יד ונמצאתי לכם נאם יהוה ושבתי את שביתכם (שבותכם) וקבצתי אתכם מכל הגוים ומכל המקומות אשר הדחתי אתכם שם נאם יהוה והשבתי אתכם--אל המקום אשר הגליתי אתכם משם"},{"number":15,"verse":"טו כי אמרתם הקים לנו יהוה נבאים בבלה {ס}"},{"number":16,"verse":"טז כי כה אמר יהוה אל המלך היושב אל כסא דוד ואל כל העם היושב בעיר הזאת אחיכם אשר לא יצאו אתכם בגולה"},{"number":17,"verse":"יז כה אמר יהוה צבאות הנני משלח בם את החרב את הרעב ואת הדבר ונתתי אותם כתאנים השערים אשר לא תאכלנה מרע"},{"number":18,"verse":"יח ורדפתי אחריהם בחרב ברעב ובדבר ונתתים לזועה (לזעוה) לכל ממלכות הארץ לאלה ולשמה ולשרקה ולחרפה בכל הגוים אשר הדחתים שם"},{"number":19,"verse":"יט תחת אשר לא שמעו אל דברי נאם יהוה--אשר שלחתי אליהם את עבדי הנבאים השכם ושלח ולא שמעתם נאם יהוה"},{"number":20,"verse":"כ ואתם שמעו דבר יהוה כל הגולה--אשר שלחתי מירושלם בבלה {ס}"},{"number":21,"verse":"כא כה אמר יהוה צבאות אלהי ישראל אל אחאב בן קוליה ואל צדקיהו בן מעשיה הנבאים לכם בשמי שקר הנני נתן אתם ביד נבוכדראצר מלך בבל והכם לעיניכם"},{"number":22,"verse":"כב ולקח מהם קללה לכל גלות יהודה אשר בבבל לאמר ישמך יהוה כצדקיהו וכאחב אשר קלם מלך בבל באש"},{"number":23,"verse":"כג יען אשר עשו נבלה בישראל וינאפו את נשי רעיהם וידברו דבר בשמי שקר אשר לוא צויתם ואנכי הוידע (היודע) ועד נאם יהוה {ס}"},{"number":24,"verse":"כד ואל שמעיהו הנחלמי תאמר לאמר"},{"number":25,"verse":"כה כה אמר יהוה צבאות אלהי ישראל--לאמר יען אשר אתה שלחת בשמכה ספרים אל כל העם אשר בירושלם ואל צפניה בן מעשיה הכהן ואל כל הכהנים לאמר"},{"number":26,"verse":"כו יהוה נתנך כהן תחת יהוידע הכהן להיות פקדים בית יהוה לכל איש משגע ומתנבא ונתתה אתו אל המהפכת ואל הצינק"},{"number":27,"verse":"כז ועתה למה לא גערת בירמיהו הענתתי--המתנבא לכם"},{"number":28,"verse":"כח כי על כן שלח אלינו בבל לאמר--ארכה היא בנו בתים ושבו ונטעו גנות ואכלו את פריהן"},{"number":29,"verse":"כט ויקרא צפניה הכהן את הספר הזה באזני ירמיהו הנביא {פ}"},{"number":30,"verse":"ל ויהי דבר יהוה אל ירמיהו לאמר"},{"number":31,"verse":"לא שלח על כל הגולה לאמר כה אמר יהוה אל שמעיה הנחלמי יען אשר נבא לכם שמעיה ואני לא שלחתיו ויבטח אתכם על שקר"},{"number":32,"verse":"לב לכן כה אמר יהוה הנני פקד על שמעיה הנחלמי ועל זרעו--לא יהיה לו איש יושב בתוך העם הזה ולא יראה בטוב אשר אני עשה לעמי נאם יהוה כי סרה דבר על יהוה {ס}"}]}