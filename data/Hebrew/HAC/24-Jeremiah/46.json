{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":46,"verses":[{"number":1,"verse":"א אשר היה דבר יהוה אל ירמיהו הנביא על הגוים"},{"number":2,"verse":"ב למצרים על חיל פרעה נכו מלך מצרים אשר היה על נהר פרת בכרכמש--אשר הכה נבוכדראצר מלך בבל בשנת הרביעית ליהויקים בן יאשיהו מלך יהודה"},{"number":3,"verse":"ג ערכו מגן וצנה וגשו למלחמה"},{"number":4,"verse":"ד אסרו הסוסים ועלו הפרשים והתיצבו בכובעים מרקו הרמחים לבשו הסרינת"},{"number":5,"verse":"ה מדוע ראיתי המה חתים נסגים אחור וגבוריהם יכתו ומנוס נסו ולא הפנו--מגור מסביב נאם יהוה"},{"number":6,"verse":"ו אל ינוס הקל ואל ימלט הגבור צפונה על יד נהר פרת כשלו ונפלו"},{"number":7,"verse":"ז מי זה כיאר יעלה כנהרות יתגעשו מימיו"},{"number":8,"verse":"ח מצרים כיאר יעלה וכנהרות יתגעשו מים ויאמר אעלה אכסה ארץ אבידה עיר וישבי בה"},{"number":9,"verse":"ט עלו הסוסים והתהללו הרכב ויצאו הגבורים--כוש ופוט תפשי מגן ולודים תפשי דרכי קשת"},{"number":10,"verse":"י והיום ההוא לאדני יהוה צבאות יום נקמה להנקם מצריו ואכלה חרב ושבעה ורותה מדמם כי זבח לאדני יהוה צבאות בארץ צפון--אל נהר פרת"},{"number":11,"verse":"יא עלי גלעד וקחי צרי בתולת בת מצרים לשוא הרביתי (הרבית) רפאות תעלה אין לך"},{"number":12,"verse":"יב שמעו גוים קלונך וצוחתך מלאה הארץ כי גבור בגבור כשלו יחדיו נפלו שניהם {פ}"},{"number":13,"verse":"יג הדבר אשר דבר יהוה אל ירמיהו הנביא--לבוא נבוכדראצר מלך בבל להכות את ארץ מצרים"},{"number":14,"verse":"יד הגידו במצרים והשמיעו במגדול והשמיעו בנף ובתחפנחס אמרו התיצב והכן לך--כי אכלה חרב סביביך"},{"number":15,"verse":"טו מדוע נסחף אביריך לא עמד כי יהוה הדפו"},{"number":16,"verse":"טז הרבה כושל גם נפל איש אל רעהו ויאמרו קומה ונשבה אל עמנו ואל ארץ מולדתנו מפני חרב היונה"},{"number":17,"verse":"יז קראו שם פרעה מלך מצרים שאון העביר המועד"},{"number":18,"verse":"יח חי אני נאם המלך--יהוה צבאות שמו כי כתבור בהרים וככרמל בים יבוא"},{"number":19,"verse":"יט כלי גולה עשי לך יושבת בת מצרים כי נף לשמה תהיה ונצתה מאין יושב {ס}"},{"number":20,"verse":"כ עגלה יפה פיה מצרים קרץ מצפון בא בא"},{"number":21,"verse":"כא גם שכריה בקרבה כעגלי מרבק כי גם המה הפנו נסו יחדיו לא עמדו כי יום אידם בא עליהם עת פקדתם"},{"number":22,"verse":"כב קולה כנחש ילך כי בחיל ילכו--ובקרדמות באו לה כחטבי עצים"},{"number":23,"verse":"כג כרתו יערה נאם יהוה כי לא יחקר כי רבו מארבה ואין להם מספר"},{"number":24,"verse":"כד הבישה בת מצרים נתנה ביד עם צפון"},{"number":25,"verse":"כה אמר יהוה צבאות אלהי ישראל הנני פוקד אל אמון מנא ועל פרעה ועל מצרים ועל אלהיה ועל מלכיה ועל פרעה--ועל הבטחים בו"},{"number":26,"verse":"כו ונתתים ביד מבקשי נפשם וביד נבוכדראצר מלך בבל וביד עבדיו ואחרי כן תשכן כימי קדם נאם יהוה {פ}"},{"number":27,"verse":"כז ואתה אל תירא עבדי יעקב ואל תחת ישראל--כי הנני מושעך מרחוק ואת זרעך מארץ שבים ושב יעקוב ושקט ושאנן ואין מחריד"},{"number":28,"verse":"כח אתה אל תירא עבדי יעקב נאם יהוה--כי אתך אני כי אעשה כלה בכל הגוים אשר הדחתיך שמה ואתך לא אעשה כלה ויסרתיך למשפט ונקה לא אנקך {פ}"}]}