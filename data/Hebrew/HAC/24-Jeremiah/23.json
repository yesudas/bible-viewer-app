{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":23,"verses":[{"number":1,"verse":"א הוי רעים מאבדים ומפצים את צאן מרעיתי--נאם יהוה {ס}"},{"number":2,"verse":"ב לכן כה אמר יהוה אלהי ישראל על הרעים הרעים את עמי אתם הפצתם את צאני ותדחום ולא פקדתם אתם הנני פקד עליכם את רע מעלליכם נאם יהוה"},{"number":3,"verse":"ג ואני אקבץ את שארית צאני מכל הארצות אשר הדחתי אתם שם והשבתי אתהן על נוהן ופרו ורבו"},{"number":4,"verse":"ד והקמתי עליהם רעים ורעום ולא ייראו עוד ולא יחתו ולא יפקדו נאם יהוה {ס}"},{"number":5,"verse":"ה הנה ימים באים נאם יהוה והקמתי לדוד צמח צדיק ומלך מלך והשכיל ועשה משפט וצדקה בארץ"},{"number":6,"verse":"ו בימיו תושע יהודה וישראל ישכן לבטח וזה שמו אשר יקראו יהוה צדקנו {פ}"},{"number":7,"verse":"ז לכן הנה ימים באים נאם יהוה ולא יאמרו עוד חי יהוה אשר העלה את בני ישראל מארץ מצרים"},{"number":8,"verse":"ח כי אם חי יהוה אשר העלה ואשר הביא את זרע בית ישראל מארץ צפונה ומכל הארצות אשר הדחתים שם וישבו על אדמתם {פ}"},{"number":9,"verse":"ט לנבאים נשבר לבי בקרבי רחפו כל עצמותי--הייתי כאיש שכור וכגבר עברו יין מפני יהוה ומפני דברי קדשו"},{"number":10,"verse":"י כי מנאפים מלאה הארץ--כי מפני אלה אבלה הארץ יבשו נאות מדבר ותהי מרוצתם רעה וגבורתם לא כן"},{"number":11,"verse":"יא כי גם נביא גם כהן חנפו גם בביתי מצאתי רעתם נאם יהוה"},{"number":12,"verse":"יב לכן יהיה דרכם להם כחלקלקות באפלה ידחו ונפלו בה כי אביא עליהם רעה שנת פקדתם נאם יהוה"},{"number":13,"verse":"יג ובנביאי שמרון ראיתי תפלה הנבאו בבעל ויתעו את עמי את ישראל"},{"number":14,"verse":"יד ובנבאי ירושלם ראיתי שערורה נאוף והלך בשקר וחזקו ידי מרעים לבלתי שבו איש מרעתו היו לי כלם כסדם וישביה כעמרה {פ}"},{"number":15,"verse":"טו לכן כה אמר יהוה צבאות על הנבאים הנני מאכיל אותם לענה והשקתים מי ראש כי מאת נביאי ירושלם יצאה חנפה לכל הארץ {פ}"},{"number":16,"verse":"טז כה אמר יהוה צבאות אל תשמעו על דברי הנבאים הנבאים לכם--מהבלים המה אתכם חזון לבם ידברו לא מפי יהוה"},{"number":17,"verse":"יז אמרים אמור למנאצי דבר יהוה שלום יהיה לכם וכל הלך בשררות לבו אמרו לא תבוא עליכם רעה"},{"number":18,"verse":"יח כי מי עמד בסוד יהוה וירא וישמע את דברו מי הקשיב דברי (דברו) וישמע {ס}"},{"number":19,"verse":"יט הנה סערת יהוה חמה יצאה וסער מתחולל על ראש רשעים יחול"},{"number":20,"verse":"כ לא ישוב אף יהוה עד עשתו ועד הקימו מזמות לבו באחרית הימים תתבוננו בה בינה"},{"number":21,"verse":"כא לא שלחתי את הנבאים והם רצו לא דברתי אליהם והם נבאו"},{"number":22,"verse":"כב ואם עמדו בסודי--וישמעו דברי את עמי וישבום מדרכם הרע ומרע מעלליהם {ס}"},{"number":23,"verse":"כג האלהי מקרב אני נאם יהוה ולא אלהי מרחק"},{"number":24,"verse":"כד אם יסתר איש במסתרים ואני לא אראנו נאם יהוה הלוא את השמים ואת הארץ אני מלא נאם יהוה"},{"number":25,"verse":"כה שמעתי את אשר אמרו הנבאים הנבאים בשמי שקר לאמר חלמתי חלמתי"},{"number":26,"verse":"כו עד מתי היש בלב הנבאים--נבאי השקר ונביאי תרמת לבם"},{"number":27,"verse":"כז החשבים להשכיח את עמי שמי בחלומתם אשר יספרו איש לרעהו--כאשר שכחו אבותם את שמי בבעל"},{"number":28,"verse":"כח הנביא אשר אתו חלום יספר חלום ואשר דברי אתו ידבר דברי אמת מה לתבן את הבר נאם יהוה"},{"number":29,"verse":"כט הלוא כה דברי כאש נאם יהוה וכפטיש יפצץ סלע {ס}"},{"number":30,"verse":"ל לכן הנני על הנבאים נאם יהוה מגנבי דברי איש מאת רעהו"},{"number":31,"verse":"לא הנני על הנביאם נאם יהוה הלקחים לשונם וינאמו נאם"},{"number":32,"verse":"לב הנני על נבאי חלמות שקר נאם יהוה ויספרום ויתעו את עמי בשקריהם ובפחזותם ואנכי לא שלחתים ולא צויתים והועיל לא יועילו לעם הזה--נאם יהוה"},{"number":33,"verse":"לג וכי ישאלך העם הזה או הנביא או כהן לאמר מה משא יהוה--ואמרת אליהם את מה משא ונטשתי אתכם נאם יהוה"},{"number":34,"verse":"לד והנביא והכהן והעם אשר יאמר משא יהוה--ופקדתי על האיש ההוא ועל ביתו"},{"number":35,"verse":"לה כה תאמרו איש על רעהו ואיש אל אחיו מה ענה יהוה ומה דבר יהוה"},{"number":36,"verse":"לו ומשא יהוה לא תזכרו עוד כי המשא יהיה לאיש דברו והפכתם את דברי אלהים חיים יהוה צבאות אלהינו"},{"number":37,"verse":"לז כה תאמר אל הנביא מה ענך יהוה ומה דבר יהוה"},{"number":38,"verse":"לח ואם משא יהוה תאמרו לכן כה אמר יהוה יען אמרכם את הדבר הזה משא יהוה--ואשלח אליכם לאמר לא תאמרו משא יהוה"},{"number":39,"verse":"לט לכן הנני ונשיתי אתכם נשא ונטשתי אתכם ואת העיר אשר נתתי לכם ולאבותיכם--מעל פני"},{"number":40,"verse":"מ ונתתי עליכם חרפת עולם וכלמות עולם אשר לא תשכח {פ}"}]}