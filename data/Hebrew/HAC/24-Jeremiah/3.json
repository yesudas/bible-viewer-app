{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":3,"verses":[{"number":1,"verse":"א לאמר הן ישלח איש את אשתו והלכה מאתו והיתה לאיש אחר הישוב אליה עוד--הלוא חנוף תחנף הארץ ההיא ואת זנית רעים רבים--ושוב אלי נאם יהוה"},{"number":2,"verse":"ב שאי עיניך על שפים וראי איפה לא שגלת (שכבת)--על דרכים ישבת להם כערבי במדבר ותחניפי ארץ בזנותיך וברעתך"},{"number":3,"verse":"ג וימנעו רבבים ומלקוש לוא היה ומצח אשה זונה היה לך מאנת הכלם"},{"number":4,"verse":"ד הלוא מעתה קראתי (קראת) לי אבי אלוף נערי אתה"},{"number":5,"verse":"ה הינטר לעולם אם ישמר לנצח הנה דברת ותעשי הרעות ותוכל {פ}"},{"number":6,"verse":"ו ויאמר יהוה אלי בימי יאשיהו המלך הראית אשר עשתה משבה ישראל הלכה היא על כל הר גבה ואל תחת כל עץ רענן--ותזני שם"},{"number":7,"verse":"ז ואמר אחרי עשותה את כל אלה אלי תשוב--ולא שבה ותראה (ותרא) בגודה אחותה יהודה"},{"number":8,"verse":"ח וארא כי על כל אדות אשר נאפה משבה ישראל שלחתיה ואתן את ספר כריתתיה אליה ולא יראה בגדה יהודה אחותה--ותלך ותזן גם היא"},{"number":9,"verse":"ט והיה מקל זנותה ותחנף את הארץ ותנאף את האבן ואת העץ"},{"number":10,"verse":"י וגם בכל זאת לא שבה אלי בגודה אחותה יהודה--בכל לבה כי אם בשקר נאם יהוה {ס}"},{"number":11,"verse":"יא ויאמר יהוה אלי צדקה נפשה משבה ישראל מבגדה יהודה"},{"number":12,"verse":"יב הלך וקראת את הדברים האלה צפונה ואמרת שובה משבה ישראל נאם יהוה--לוא אפיל פני בכם כי חסיד אני נאם יהוה לא אטור לעולם"},{"number":13,"verse":"יג אך דעי עונך כי ביהוה אלהיך פשעת ותפזרי את דרכיך לזרים תחת כל עץ רענן ובקולי לא שמעתם נאם יהוה"},{"number":14,"verse":"יד שובו בנים שובבים נאם יהוה כי אנכי בעלתי בכם ולקחתי אתכם אחד מעיר ושנים ממשפחה והבאתי אתכם ציון"},{"number":15,"verse":"טו ונתתי לכם רעים כלבי ורעו אתכם דעה והשכיל"},{"number":16,"verse":"טז והיה כי תרבו ופריתם בארץ בימים ההמה נאם יהוה--לא יאמרו עוד ארון ברית יהוה ולא יעלה על לב ולא יזכרו בו ולא יפקדו ולא יעשה עוד"},{"number":17,"verse":"יז בעת ההיא יקראו לירושלם כסא יהוה ונקוו אליה כל הגוים לשם יהוה לירושלם ולא ילכו עוד--אחרי שררות לבם הרע {ס}"},{"number":18,"verse":"יח בימים ההמה ילכו בית יהודה על בית ישראל ויבאו יחדו מארץ צפון על הארץ אשר הנחלתי את אבותיכם"},{"number":19,"verse":"יט ואנכי אמרתי איך אשיתך בבנים ואתן לך ארץ חמדה נחלת צבי צבאות גוים ואמר אבי תקראו (תקראי) לי ומאחרי לא תשובו (תשובי)"},{"number":20,"verse":"כ אכן בגדה אשה מרעה כן בגדתם בי בית ישראל נאם יהוה"},{"number":21,"verse":"כא קול על שפיים נשמע בכי תחנוני בני ישראל כי העוו את דרכם שכחו את יהוה אלהיהם"},{"number":22,"verse":"כב שובו בנים שובבים ארפה משובתיכם הננו אתנו לך כי אתה יהוה אלהינו"},{"number":23,"verse":"כג אכן לשקר מגבעות המון הרים אכן ביהוה אלהינו תשועת ישראל"},{"number":24,"verse":"כד והבשת אכלה את יגיע אבותינו--מנעורינו את צאנם ואת בקרם את בניהם ואת בנותיהם"},{"number":25,"verse":"כה נשכבה בבשתנו ותכסנו כלמתנו--כי ליהוה אלהינו חטאנו אנחנו ואבותינו מנעורינו ועד היום הזה ולא שמענו בקול יהוה אלהינו {ס}"}]}