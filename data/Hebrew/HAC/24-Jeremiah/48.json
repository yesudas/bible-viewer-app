{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":48,"verses":[{"number":1,"verse":"א למואב כה אמר יהוה צבאות אלהי ישראל הוי אל נבו כי שדדה הבישה נלכדה קריתים הבישה המשגב וחתה"},{"number":2,"verse":"ב אין עוד תהלת מואב--בחשבון חשבו עליה רעה לכו ונכריתנה מגוי גם מדמן תדמי אחריך תלך חרב"},{"number":3,"verse":"ג קול צעקה מחרונים--שד ושבר גדול"},{"number":4,"verse":"ד נשברה מואב השמיעו זעקה צעוריה (צעיריה)"},{"number":5,"verse":"ה כי מעלה הלחות (הלחית) בבכי יעלה בכי כי במורד חורנים צרי צעקת שבר שמעו"},{"number":6,"verse":"ו נסו מלטו נפשכם ותהיינה כערוער במדבר"},{"number":7,"verse":"ז כי יען בטחך במעשיך ובאוצרותיך גם את תלכדי ויצא כמיש (כמוש) בגולה כהניו ושריו יחד (יחדו)"},{"number":8,"verse":"ח ויבא שדד אל כל עיר ועיר לא תמלט ואבד העמק ונשמד המישר--אשר אמר יהוה"},{"number":9,"verse":"ט תנו ציץ למואב כי נצא תצא ועריה לשמה תהיינה מאין יושב בהן"},{"number":10,"verse":"י ארור עשה מלאכת יהוה--רמיה וארור מנע חרבו מדם"},{"number":11,"verse":"יא שאנן מואב מנעוריו ושקט הוא אל שמריו ולא הורק מכלי אל כלי ובגולה לא הלך על כן עמד טעמו בו וריחו לא נמר {ס}"},{"number":12,"verse":"יב לכן הנה ימים באים נאם יהוה ושלחתי לו צעים וצעהו וכליו יריקו ונבליהם ינפצו"},{"number":13,"verse":"יג ובש מואב מכמוש כאשר בשו בית ישראל מבית אל מבטחם"},{"number":14,"verse":"יד איך תאמרו גבורים אנחנו ואנשי חיל למלחמה"},{"number":15,"verse":"טו שדד מואב ועריה עלה ומבחר בחוריו ירדו לטבח נאם המלך--יהוה צבאות שמו"},{"number":16,"verse":"טז קרוב איד מואב לבוא ורעתו מהרה מאד"},{"number":17,"verse":"יז נדו לו כל סביביו וכל ידעי שמו אמרו איכה נשבר מטה עז--מקל תפארה"},{"number":18,"verse":"יח רדי מכבוד ישבי (ושבי) בצמא ישבת בת דיבון כי שדד מואב עלה בך שחת מבצריך"},{"number":19,"verse":"יט אל דרך עמדי וצפי יושבת ערוער שאלי נס ונמלטה אמרי מה נהיתה"},{"number":20,"verse":"כ הביש מואב כי חתה הילילי (הילילו) וזעקי (וזעקו) הגידו בארנון כי שדד מואב"},{"number":21,"verse":"כא ומשפט בא אל ארץ המישר--אל חלון ואל יהצה ועל מופעת (מיפעת)"},{"number":22,"verse":"כב ועל דיבון ועל נבו ועל בית דבלתים"},{"number":23,"verse":"כג ועל קריתים ועל בית גמול ועל בית מעון"},{"number":24,"verse":"כד ועל קריות ועל בצרה ועל כל ערי ארץ מואב--הרחקות והקרבות"},{"number":25,"verse":"כה נגדעה קרן מואב וזרעו נשברה--נאם יהוה"},{"number":26,"verse":"כו השכירהו כי על יהוה הגדיל וספק מואב בקיאו והיה לשחק גם הוא"},{"number":27,"verse":"כז ואם לוא השחק היה לך ישראל אם בגנבים נמצאה (נמצא) כי מדי דבריך בו תתנודד"},{"number":28,"verse":"כח עזבו ערים ושכנו בסלע ישבי מואב והיו כיונה תקנן בעברי פי פחת"},{"number":29,"verse":"כט שמענו גאון מואב גאה מאד גבהו וגאונו וגאותו ורם לבו"},{"number":30,"verse":"ל אני ידעתי נאם יהוה עברתו ולא כן בדיו לא כן עשו"},{"number":31,"verse":"לא על כן על מואב איליל ולמואב כלה אזעק אל אנשי קיר חרש יהגה"},{"number":32,"verse":"לב מבכי יעזר אבכה לך הגפן שבמה נטישתיך עברו ים עד ים יעזר נגעו--על קיצך ועל בצירך שדד נפל"},{"number":33,"verse":"לג ונאספה שמחה וגיל מכרמל ומארץ מואב ויין מיקבים השבתי--לא ידרך הידד הידד לא הידד"},{"number":34,"verse":"לד מזעקת חשבון עד אלעלה עד יהץ נתנו קולם--מצער עד חרנים עגלת שלשיה כי גם מי נמרים למשמות יהיו"},{"number":35,"verse":"לה והשבתי למואב נאם יהוה מעלה במה ומקטיר לאלהיו"},{"number":36,"verse":"לו על כן לבי למואב כחללים יהמה ולבי אל אנשי קיר חרש כחלילים יהמה על כן יתרת עשה אבדו"},{"number":37,"verse":"לז כי כל ראש קרחה וכל זקן גרעה על כל ידים גדדת ועל מתנים שק"},{"number":38,"verse":"לח על כל גגות מואב וברחבתיה כלה מספד כי שברתי את מואב ככלי אין חפץ בו--נאם יהוה"},{"number":39,"verse":"לט איך חתה הילילו איך הפנה ערף מואב בוש והיה מואב לשחק ולמחתה לכל סביביו {ס}"},{"number":40,"verse":"מ כי כה אמר יהוה הנה כנשר ידאה ופרש כנפיו אל מואב"},{"number":41,"verse":"מא נלכדה הקריות והמצדות נתפשה והיה לב גבורי מואב ביום ההוא כלב אשה מצרה"},{"number":42,"verse":"מב ונשמד מואב מעם כי על יהוה הגדיל"},{"number":43,"verse":"מג פחד ופחת ופח--עליך יושב מואב נאם יהוה"},{"number":44,"verse":"מד הניס (הנס) מפני הפחד יפל אל הפחת והעלה מן הפחת ילכד בפח כי אביא אליה אל מואב שנת פקדתם נאם יהוה"},{"number":45,"verse":"מה בצל חשבון עמדו מכח נסים כי אש יצא מחשבון ולהבה מבין סיחון ותאכל פאת מואב וקדקד בני שאון"},{"number":46,"verse":"מו אוי לך מואב אבד עם כמוש כי לקחו בניך בשבי ובנתיך בשביה"},{"number":47,"verse":"מז ושבתי שבות מואב באחרית הימים נאם יהוה עד הנה משפט מואב {ס}"}]}