{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":20,"verses":[{"number":1,"verse":"א וישמע פשחור בן אמר הכהן והוא פקיד נגיד בבית יהוה את ירמיהו נבא את הדברים האלה"},{"number":2,"verse":"ב ויכה פשחור את ירמיהו הנביא ויתן אתו על המהפכת אשר בשער בנימן העליון אשר בבית יהוה"},{"number":3,"verse":"ג ויהי ממחרת ויצא פשחור את ירמיהו מן המהפכת ויאמר אליו ירמיהו לא פשחור קרא יהוה שמך--כי אם מגור מסביב {ס}"},{"number":4,"verse":"ד כי כה אמר יהוה הנני נתנך למגור לך ולכל אהביך ונפלו בחרב איביהם--ועיניך ראות ואת כל יהודה אתן ביד מלך בבל והגלם בבלה והכם בחרב"},{"number":5,"verse":"ה ונתתי את כל חסן העיר הזאת ואת כל יגיעה ואת כל יקרה ואת כל אוצרות מלכי יהודה אתן ביד איביהם ובזזום ולקחום והביאום בבלה"},{"number":6,"verse":"ו ואתה פשחור וכל ישבי ביתך תלכו בשבי ובבל תבוא ושם תמות ושם תקבר--אתה וכל אהביך אשר נבאת להם בשקר {פ}"},{"number":7,"verse":"ז פתיתני יהוה ואפת חזקתני ותוכל הייתי לשחוק כל היום כלה לעג לי"},{"number":8,"verse":"ח כי מדי אדבר אזעק חמס ושד אקרא כי היה דבר יהוה לי לחרפה ולקלס כל היום"},{"number":9,"verse":"ט ואמרתי לא אזכרנו ולא אדבר עוד בשמו והיה בלבי כאש בערת עצר בעצמתי ונלאיתי כלכל ולא אוכל"},{"number":10,"verse":"י כי שמעתי דבת רבים מגור מסביב הגידו ונגידנו כל אנוש שלמי שמרי צלעי אולי יפתה ונוכלה לו ונקחה נקמתנו ממנו"},{"number":11,"verse":"יא ויהוה אותי כגבור עריץ על כן רדפי יכשלו ולא יכלו בשו מאד כי לא השכילו כלמת עולם לא תשכח"},{"number":12,"verse":"יב ויהוה צבאות בחן צדיק ראה כליות ולב אראה נקמתך מהם כי אליך גליתי את ריבי {ס}"},{"number":13,"verse":"יג שירו ליהוה--הללו את יהוה כי הציל את נפש אביון מיד מרעים {ס}"},{"number":14,"verse":"יד ארור היום אשר ילדתי בו יום אשר ילדתני אמי אל יהי ברוך"},{"number":15,"verse":"טו ארור האיש אשר בשר את אבי לאמר ילד לך בן זכר--שמח שמחהו"},{"number":16,"verse":"טז והיה האיש ההוא כערים אשר הפך יהוה ולא נחם ושמע זעקה בבקר ותרועה בעת צהרים"},{"number":17,"verse":"יז אשר לא מותתני מרחם ותהי לי אמי קברי ורחמה הרת עולם"},{"number":18,"verse":"יח למה זה מרחם יצאתי לראות עמל ויגון ויכלו בבשת ימי {פ}"}]}