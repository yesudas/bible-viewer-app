{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":2,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב הלך וקראת באזני ירושלם לאמר כה אמר יהוה זכרתי לך חסד נעוריך אהבת כלולתיך--לכתך אחרי במדבר בארץ לא זרועה"},{"number":3,"verse":"ג קדש ישראל ליהוה ראשית תבואתה כל אכליו יאשמו רעה תבא אליהם נאם יהוה {פ}"},{"number":4,"verse":"ד שמעו דבר יהוה בית יעקב וכל משפחות בית ישראל"},{"number":5,"verse":"ה כה אמר יהוה מה מצאו אבותיכם בי עול--כי רחקו מעלי וילכו אחרי ההבל ויהבלו"},{"number":6,"verse":"ו ולא אמרו--איה יהוה המעלה אתנו מארץ מצרים המוליך אתנו במדבר בארץ ערבה ושוחה בארץ ציה וצלמות--בארץ לא עבר בה איש ולא ישב אדם שם"},{"number":7,"verse":"ז ואביא אתכם אל ארץ הכרמל לאכל פריה וטובה ותבאו ותטמאו את ארצי ונחלתי שמתם לתועבה"},{"number":8,"verse":"ח הכהנים לא אמרו איה יהוה ותפשי התורה לא ידעוני והרעים פשעו בי והנבאים נבאו בבעל ואחרי לא יועלו הלכו"},{"number":9,"verse":"ט לכן עד אריב אתכם--נאם יהוה ואת בני בניכם אריב"},{"number":10,"verse":"י כי עברו איי כתיים וראו וקדר שלחו והתבוננו מאד וראו הן היתה כזאת"},{"number":11,"verse":"יא ההימיר גוי אלהים והמה לא אלהים ועמי המיר כבודו בלוא יועיל"},{"number":12,"verse":"יב שמו שמים על זאת ושערו חרבו מאד נאם יהוה"},{"number":13,"verse":"יג כי שתים רעות עשה עמי אתי עזבו מקור מים חיים לחצב להם בארות--בארת נשברים אשר לא יכלו המים"},{"number":14,"verse":"יד העבד ישראל--אם יליד בית הוא מדוע היה לבז"},{"number":15,"verse":"טו עליו ישאגו כפרים נתנו קולם וישיתו ארצו לשמה עריו נצתה (נצתו) מבלי ישב"},{"number":16,"verse":"טז גם בני נף ותחפנס (ותחפנחס) ירעוך קדקד"},{"number":17,"verse":"יז הלוא זאת תעשה לך עזבך את יהוה אלהיך בעת מולכך בדרך"},{"number":18,"verse":"יח ועתה מה לך לדרך מצרים לשתות מי שחור ומה לך לדרך אשור לשתות מי נהר"},{"number":19,"verse":"יט תיסרך רעתך ומשבותיך תוכחך ודעי וראי כי רע ומר עזבך את יהוה אלהיך ולא פחדתי אליך נאם אדני יהוה צבאות"},{"number":20,"verse":"כ כי מעולם שברתי עלך נתקתי מוסרותיך ותאמרי לא אעבוד (אעבור) כי על כל גבעה גבהה ותחת כל עץ רענן את צעה זנה"},{"number":21,"verse":"כא ואנכי נטעתיך שורק כלה זרע אמת ואיך נהפכת לי סורי הגפן נכריה"},{"number":22,"verse":"כב כי אם תכבסי בנתר ותרבי לך ברית--נכתם עונך לפני נאם אדני יהוה"},{"number":23,"verse":"כג איך תאמרי לא נטמאתי אחרי הבעלים לא הלכתי--ראי דרכך בגיא דעי מה עשית בכרה קלה משרכת דרכיה"},{"number":24,"verse":"כד פרה למד מדבר באות נפשו (נפשה) שאפה רוח--תאנתה מי ישיבנה כל מבקשיה לא ייעפו בחדשה ימצאונה"},{"number":25,"verse":"כה מנעי רגלך מיחף וגורנך (וגרונך) מצמאה ותאמרי נואש--לוא כי אהבתי זרים ואחריהם אלך"},{"number":26,"verse":"כו כבשת גנב כי ימצא כן הבישו בית ישראל המה מלכיהם שריהם וכהניהם ונביאיהם"},{"number":27,"verse":"כז אמרים לעץ אבי אתה ולאבן את ילדתני (ילדתנו) כי פנו אלי ערף ולא פנים ובעת רעתם יאמרו קומה והושיענו"},{"number":28,"verse":"כח ואיה אלהיך אשר עשית לך--יקומו אם יושיעוך בעת רעתך כי מספר עריך היו אלהיך יהודה {ס}"},{"number":29,"verse":"כט למה תריבו אלי כלכם פשעתם בי נאם יהוה"},{"number":30,"verse":"ל לשוא הכיתי את בניכם מוסר לא לקחו אכלה חרבכם נביאיכם כאריה משחית"},{"number":31,"verse":"לא הדור אתם ראו דבר יהוה המדבר הייתי לישראל אם ארץ מאפליה מדוע אמרו עמי רדנו--לוא נבוא עוד אליך"},{"number":32,"verse":"לב התשכח בתולה עדיה כלה קשריה ועמי שכחוני ימים אין מספר"},{"number":33,"verse":"לג מה תיטבי דרכך לבקש אהבה לכן גם את הרעות למדתי (למדת) את דרכיך"},{"number":34,"verse":"לד גם בכנפיך נמצאו דם נפשות אביונים נקיים לא במחתרת מצאתים כי על כל אלה"},{"number":35,"verse":"לה ותאמרי כי נקיתי אך שב אפו ממני הנני נשפט אותך על אמרך לא חטאתי"},{"number":36,"verse":"לו מה תזלי מאד לשנות את דרכך גם ממצרים תבשי כאשר בשת מאשור"},{"number":37,"verse":"לז גם מאת זה תצאי וידיך על ראשך כי מאס יהוה במבטחיך ולא תצליחי להם"}]}