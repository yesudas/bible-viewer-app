{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":8,"verses":[{"number":1,"verse":"א בעת ההיא נאם יהוה ויציאו (יוציאו) את עצמות מלכי יהודה ואת עצמות שריו ואת עצמות הכהנים ואת עצמות הנביאים ואת עצמות יושבי ירושלם--מקבריהם"},{"number":2,"verse":"ב ושטחום לשמש ולירח ולכל צבא השמים אשר אהבום ואשר עבדום ואשר הלכו אחריהם ואשר דרשום ואשר השתחוו להם לא יאספו ולא יקברו לדמן על פני האדמה יהיו"},{"number":3,"verse":"ג ונבחר מות מחיים לכל השארית הנשארים מן המשפחה הרעה הזאת--בכל המקמות הנשארים אשר הדחתים שם נאם יהוה צבאות {ס}"},{"number":4,"verse":"ד ואמרת אליהם כה אמר יהוה היפלו ולא יקומו אם ישוב ולא ישוב"},{"number":5,"verse":"ה מדוע שובבה העם הזה ירושלם--משבה נצחת החזיקו בתרמת--מאנו לשוב"},{"number":6,"verse":"ו הקשבתי ואשמע לוא כן ידברו--אין איש נחם על רעתו לאמר מה עשיתי כלה שב במרצותם (במרוצתם) כסוס שוטף במלחמה"},{"number":7,"verse":"ז גם חסידה בשמים ידעה מועדיה ותר וסוס (וסיס) ועגור שמרו את עת באנה ועמי--לא ידעו את משפט יהוה"},{"number":8,"verse":"ח איכה תאמרו חכמים אנחנו ותורת יהוה אתנו אכן הנה לשקר עשה עט שקר ספרים"},{"number":9,"verse":"ט הבשו חכמים חתו וילכדו הנה בדבר יהוה מאסו וחכמת מה להם"},{"number":10,"verse":"י לכן אתן את נשיהם לאחרים שדותיהם ליורשים--כי מקטן ועד גדול כלה בצע בצע מנביא ועד כהן--כלה עשה שקר"},{"number":11,"verse":"יא וירפו את שבר בת עמי על נקלה--לאמר שלום שלום ואין שלום"},{"number":12,"verse":"יב הבשו כי תועבה עשו גם בוש לא יבשו והכלם לא ידעו--לכן יפלו בנפלים בעת פקדתם יכשלו אמר יהוה {פ}"},{"number":13,"verse":"יג אסף אסיפם נאם יהוה אין ענבים בגפן ואין תאנים בתאנה והעלה נבל--ואתן להם יעברום"},{"number":14,"verse":"יד על מה אנחנו ישבים--האספו ונבוא אל ערי המבצר ונדמה שם כי יהוה אלהינו הדמנו וישקנו מי ראש כי חטאנו ליהוה"},{"number":15,"verse":"טו קוה לשלום ואין טוב לעת מרפה והנה בעתה"},{"number":16,"verse":"טז מדן נשמע נחרת סוסיו--מקול מצהלות אביריו רעשה כל הארץ ויבואו ויאכלו ארץ ומלואה--עיר וישבי בה {פ}"},{"number":17,"verse":"יז כי הנני משלח בכם נחשים צפענים אשר אין להם לחש ונשכו אתכם נאם יהוה {ס}"},{"number":18,"verse":"יח מבליגיתי עלי יגון עלי לבי דוי"},{"number":19,"verse":"יט הנה קול שועת בת עמי מארץ מרחקים היהוה אין בציון אם מלכה אין בה מדוע הכעסוני בפסליהם--בהבלי נכר"},{"number":20,"verse":"כ עבר קציר כלה קיץ ואנחנו לוא נושענו"},{"number":21,"verse":"כא על שבר בת עמי השברתי קדרתי שמה החזקתני"},{"number":22,"verse":"כב הצרי אין בגלעד אם רפא אין שם כי מדוע לא עלתה ארכת בת עמי {ס} [ (Jeremiah 8:23) כג מי יתן ראשי מים ועיני מקור דמעה ואבכה יומם ולילה את חללי בת עמי {ס} ]"}]}