{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":17,"verses":[{"number":1,"verse":"א חטאת יהודה כתובה בעט ברזל--בצפרן שמיר חרושה על לוח לבם ולקרנות מזבחותיכם"},{"number":2,"verse":"ב כזכר בניהם מזבחותם ואשריהם על עץ רענן על גבעות הגבהות"},{"number":3,"verse":"ג הררי בשדה--חילך כל אוצרותיך לבז אתן במתיך בחטאת בכל גבוליך"},{"number":4,"verse":"ד ושמטתה ובך מנחלתך אשר נתתי לך והעבדתיך את איביך בארץ אשר לא ידעת כי אש קדחתם באפי עד עולם תוקד {ס}"},{"number":5,"verse":"ה כה אמר יהוה ארור הגבר אשר יבטח באדם ושם בשר זרעו ומן יהוה יסור לבו"},{"number":6,"verse":"ו והיה כערער בערבה ולא יראה כי יבוא טוב ושכן חררים במדבר ארץ מלחה ולא תשב {ס}"},{"number":7,"verse":"ז ברוך הגבר אשר יבטח ביהוה והיה יהוה מבטחו"},{"number":8,"verse":"ח והיה כעץ שתול על מים ועל יובל ישלח שרשיו ולא ירא (יראה) כי יבא חם והיה עלהו רענן ובשנת בצרת לא ידאג ולא ימיש מעשות פרי"},{"number":9,"verse":"ט עקב הלב מכל ואנש הוא מי ידענו"},{"number":10,"verse":"י אני יהוה חקר לב בחן כליות ולתת לאיש כדרכו כפרי מעלליו {ס}"},{"number":11,"verse":"יא קרא דגר ולא ילד עשה עשר ולא במשפט בחצי ימו יעזבנו ובאחריתו יהיה נבל"},{"number":12,"verse":"יב כסא כבוד מרום מראשון--מקום מקדשנו"},{"number":13,"verse":"יג מקוה ישראל יהוה כל עזביך יבשו יסורי (וסורי) בארץ יכתבו כי עזבו מקור מים חיים את יהוה {פ}"},{"number":14,"verse":"יד רפאני יהוה וארפא הושיעני ואושעה כי תהלתי אתה"},{"number":15,"verse":"טו הנה המה אמרים אלי איה דבר יהוה יבוא נא"},{"number":16,"verse":"טז ואני לא אצתי מרעה אחריך ויום אנוש לא התאויתי--אתה ידעת מוצא שפתי נכח פניך היה"},{"number":17,"verse":"יז אל תהיה לי למחתה מחסי אתה ביום רעה"},{"number":18,"verse":"יח יבשו רדפי ואל אבשה אני--יחתו המה ואל אחתה אני הביא עליהם יום רעה ומשנה שברון שברם {ס}"},{"number":19,"verse":"יט כה אמר יהוה אלי הלך ועמדת בשער בני עם (העם) אשר יבאו בו מלכי יהודה ואשר יצאו בו ובכל שערי ירושלם"},{"number":20,"verse":"כ ואמרת אליהם שמעו דבר יהוה מלכי יהודה וכל יהודה וכל ישבי ירושלם--הבאים בשערים האלה"},{"number":21,"verse":"כא כה אמר יהוה השמרו בנפשותיכם ואל תשאו משא ביום השבת והבאתם בשערי ירושלם"},{"number":22,"verse":"כב ולא תוציאו משא מבתיכם ביום השבת וכל מלאכה לא תעשו וקדשתם את יום השבת כאשר צויתי את אבותיכם"},{"number":23,"verse":"כג ולא שמעו ולא הטו את אזנם ויקשו את ערפם לבלתי שומע (שמוע) ולבלתי קחת מוסר"},{"number":24,"verse":"כד והיה אם שמע תשמעון אלי נאם יהוה לבלתי הביא משא בשערי העיר הזאת ביום השבת ולקדש את יום השבת לבלתי עשות בה כל מלאכה"},{"number":25,"verse":"כה ובאו בשערי העיר הזאת מלכים ושרים ישבים על כסא דוד רכבים ברכב ובסוסים המה ושריהם--איש יהודה וישבי ירושלם וישבה העיר הזאת לעולם"},{"number":26,"verse":"כו ובאו מערי יהודה ומסביבות ירושלם ומארץ בנימן ומן השפלה ומן ההר ומן הנגב מבאים עולה וזבח ומנחה ולבונה--ומבאי תודה בית יהוה"},{"number":27,"verse":"כז ואם לא תשמעו אלי לקדש את יום השבת ולבלתי שאת משא ובא בשערי ירושלם ביום השבת והצתי אש בשעריה ואכלה ארמנות ירושלם--ולא תכבה {פ}"}]}