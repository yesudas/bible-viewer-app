{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":4,"verses":[{"number":1,"verse":"א אם תשוב ישראל נאם יהוה אלי תשוב ואם תסיר שקוציך מפני ולא תנוד"},{"number":2,"verse":"ב ונשבעת חי יהוה באמת במשפט ובצדקה והתברכו בו גוים ובו יתהללו {ס}"},{"number":3,"verse":"ג כי כה אמר יהוה לאיש יהודה ולירושלם נירו לכם ניר ואל תזרעו אל קצים"},{"number":4,"verse":"ד המלו ליהוה והסרו ערלות לבבכם איש יהודה וישבי ירושלם פן תצא כאש חמתי ובערה ואין מכבה--מפני רע מעלליכם"},{"number":5,"verse":"ה הגידו ביהודה ובירושלם השמיעו ואמרו ותקעו (תקעו) שופר בארץ קראו מלאו ואמרו האספו ונבואה אל ערי המבצר"},{"number":6,"verse":"ו שאו נס ציונה העיזו אל תעמדו כי רעה אנכי מביא מצפון--ושבר גדול"},{"number":7,"verse":"ז עלה אריה מסבכו ומשחית גוים נסע יצא ממקמו--לשום ארצך לשמה עריך תצינה מאין יושב"},{"number":8,"verse":"ח על זאת חגרו שקים ספדו והילילו כי לא שב חרון אף יהוה ממנו {פ}"},{"number":9,"verse":"ט והיה ביום ההוא נאם יהוה יאבד לב המלך ולב השרים ונשמו הכהנים והנבאים יתמהו {ס}"},{"number":10,"verse":"י ואמר אהה אדני יהוה אכן השא השאת לעם הזה ולירושלם לאמר שלום יהיה לכם ונגעה חרב עד הנפש"},{"number":11,"verse":"יא בעת ההיא יאמר לעם הזה ולירושלם רוח צח שפים במדבר דרך בת עמי--לוא לזרות ולוא להבר"},{"number":12,"verse":"יב רוח מלא מאלה יבוא לי עתה גם אני אדבר משפטים אותם"},{"number":13,"verse":"יג הנה כעננים יעלה וכסופה מרכבותיו--קלו מנשרים סוסיו אוי לנו כי שדדנו"},{"number":14,"verse":"יד כבסי מרעה לבך ירושלם למען תושעי עד מתי תלין בקרבך מחשבות אונך"},{"number":15,"verse":"טו כי קול מגיד מדן ומשמיע און מהר אפרים"},{"number":16,"verse":"טז הזכירו לגוים הנה השמיעו על ירושלם נצרים באים מארץ המרחק ויתנו על ערי יהודה קולם"},{"number":17,"verse":"יז כשמרי שדי היו עליה מסביב כי אתי מרתה נאם יהוה"},{"number":18,"verse":"יח דרכך ומעלליך עשו אלה לך זאת רעתך כי מר כי נגע עד לבך {פ}"},{"number":19,"verse":"יט מעי מעי אחולה (אחילה) קירות לבי המה לי לבי--לא אחרש כי קול שופר שמעתי (שמעת) נפשי תרועת מלחמה"},{"number":20,"verse":"כ שבר על שבר נקרא כי שדדה כל הארץ פתאם שדדו אהלי רגע יריעתי"},{"number":21,"verse":"כא עד מתי אראה נס--אשמעה קול שופר {פ}"},{"number":22,"verse":"כב כי אויל עמי אותי לא ידעו--בנים סכלים המה ולא נבונים המה חכמים המה להרע ולהיטיב לא ידעו"},{"number":23,"verse":"כג ראיתי את הארץ והנה תהו ובהו ואל השמים ואין אורם"},{"number":24,"verse":"כד ראיתי ההרים והנה רעשים וכל הגבעות התקלקלו"},{"number":25,"verse":"כה ראיתי והנה אין האדם וכל עוף השמים נדדו"},{"number":26,"verse":"כו ראיתי והנה הכרמל המדבר וכל עריו נתצו מפני יהוה--מפני חרון אפו {ס}"},{"number":27,"verse":"כז כי כה אמר יהוה שממה תהיה כל הארץ וכלה לא אעשה"},{"number":28,"verse":"כח על זאת תאבל הארץ וקדרו השמים ממעל--על כי דברתי זמתי ולא נחמתי ולא אשוב ממנה"},{"number":29,"verse":"כט מקול פרש ורמה קשת ברחת כל העיר--באו בעבים ובכפים עלו כל העיר עזובה ואין יושב בהן איש"},{"number":30,"verse":"ל ואתי (ואת) שדוד מה תעשי כי תלבשי שני כי תעדי עדי זהב כי תקרעי בפוך עיניך--לשוא תתיפי מאסו בך עגבים נפשך יבקשו"},{"number":31,"verse":"לא כי קול כחולה שמעתי צרה כמבכירה--קול בת ציון תתיפח תפרש כפיה אוי נא לי כי עיפה נפשי להרגים {פ}"}]}