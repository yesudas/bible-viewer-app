{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":50,"verses":[{"number":1,"verse":"א הדבר אשר דבר יהוה אל בבל--אל ארץ כשדים ביד ירמיהו הנביא"},{"number":2,"verse":"ב הגידו בגוים והשמיעו ושאו נס השמיעו אל תכחדו אמרו נלכדה בבל הביש בל חת מרדך הבישו עצביה חתו גלוליה"},{"number":3,"verse":"ג כי עלה עליה גוי מצפון הוא ישית את ארצה לשמה ולא יהיה יושב בה מאדם ועד בהמה נדו הלכו"},{"number":4,"verse":"ד בימים ההמה ובעת ההיא נאם יהוה יבאו בני ישראל המה ובני יהודה יחדו הלוך ובכו ילכו ואת יהוה אלהיהם יבקשו"},{"number":5,"verse":"ה ציון ישאלו דרך הנה פניהם באו ונלוו אל יהוה ברית עולם לא תשכח"},{"number":6,"verse":"ו צאן אבדות היה (היו) עמי--רעיהם התעום הרים שובבים (שובבום) מהר אל גבעה הלכו שכחו רבצם"},{"number":7,"verse":"ז כל מוצאיהם אכלום וצריהם אמרו לא נאשם תחת אשר חטאו ליהוה נוה צדק ומקוה אבותיהם יהוה {ס}"},{"number":8,"verse":"ח נדו מתוך בבל ומארץ כשדים יצאו (צאו) והיו כעתודים לפני צאן"},{"number":9,"verse":"ט כי הנה אנכי מעיר ומעלה על בבל קהל גוים גדלים מארץ צפון וערכו לה משם תלכד חציו כגבור משכיל לא ישוב ריקם"},{"number":10,"verse":"י והיתה כשדים לשלל כל שלליה ישבעו נאם יהוה"},{"number":11,"verse":"יא כי תשמחי (תשמחו) כי תעלזי (תעלזו) שסי נחלתי כי תפושי (תפושו) כעגלה דשה ותצהלי (ותצהלו) כאברים"},{"number":12,"verse":"יב בושה אמכם מאד חפרה יולדתכם הנה אחרית גוים מדבר ציה וערבה"},{"number":13,"verse":"יג מקצף יהוה לא תשב והיתה שממה כלה כל עבר על בבל ישם וישרק על כל מכותיה"},{"number":14,"verse":"יד ערכו על בבל סביב כל דרכי קשת ידו אליה אל תחמלו אל חץ כי ליהוה חטאה"},{"number":15,"verse":"טו הריעו עליה סביב נתנה ידה נפלו אשויתיה (אשיותיה) נהרסו חומותיה כי נקמת יהוה היא הנקמו בה כאשר עשתה עשו לה"},{"number":16,"verse":"טז כרתו זורע מבבל ותפש מגל בעת קציר--מפני חרב היונה איש אל עמו יפנו ואיש לארצו ינסו {ס}"},{"number":17,"verse":"יז שה פזורה ישראל אריות הדיחו הראשון אכלו מלך אשור וזה האחרון עצמו נבוכדראצר מלך בבל {פ}"},{"number":18,"verse":"יח לכן כה אמר יהוה צבאות אלהי ישראל הנני פקד אל מלך בבל ואל ארצו--כאשר פקדתי אל מלך אשור"},{"number":19,"verse":"יט ושבבתי את ישראל אל נוהו ורעה הכרמל והבשן ובהר אפרים והגלעד תשבע נפשו"},{"number":20,"verse":"כ בימים ההם ובעת ההיא נאם יהוה יבקש את עון ישראל ואיננו ואת חטאת יהודה ולא תמצאינה כי אסלח לאשר אשאיר {פ}"},{"number":21,"verse":"כא על הארץ מרתים עלה עליה ואל יושבי פקוד חרב והחרם אחריהם נאם יהוה ועשה ככל אשר צויתיך {ס}"},{"number":22,"verse":"כב קול מלחמה בארץ--ושבר גדול"},{"number":23,"verse":"כג איך נגדע וישבר פטיש כל הארץ איך היתה לשמה בבל בגוים"},{"number":24,"verse":"כד יקשתי לך וגם נלכדת בבל ואת לא ידעת נמצאת וגם נתפשת--כי ביהוה התגרית"},{"number":25,"verse":"כה פתח יהוה את אוצרו ויוצא את כלי זעמו כי מלאכה היא לאדני יהוה צבאות--בארץ כשדים"},{"number":26,"verse":"כו באו לה מקץ פתחו מאבסיה סלוה כמו ערמים והחרימוה אל תהי לה שארית"},{"number":27,"verse":"כז חרבו כל פריה ירדו לטבח הוי עליהם כי בא יומם עת פקדתם {ס}"},{"number":28,"verse":"כח קול נסים ופלטים מארץ בבל להגיד בציון את נקמת יהוה אלהינו--נקמת היכלו"},{"number":29,"verse":"כט השמיעו אל בבל רבים כל דרכי קשת חנו עליה סביב אל יהי (לה) פליטה שלמו לה כפעלה ככל אשר עשתה עשו לה כי אל יהוה זדה אל קדוש ישראל"},{"number":30,"verse":"ל לכן יפלו בחוריה ברחבתיה וכל אנשי מלחמתה ידמו ביום ההוא נאם יהוה {פ}"},{"number":31,"verse":"לא הנני אליך זדון נאם אדני יהוה צבאות כי בא יומך עת פקדתיך"},{"number":32,"verse":"לב וכשל זדון ונפל ואין לו מקים והצתי אש בעריו ואכלה כל סביבתיו {ס}"},{"number":33,"verse":"לג כה אמר יהוה צבאות עשוקים בני ישראל ובני יהודה יחדו וכל שביהם החזיקו בם מאנו שלחם"},{"number":34,"verse":"לד גאלם חזק יהוה צבאות שמו--ריב יריב את ריבם למען הרגיע את הארץ והרגיז לישבי בבל"},{"number":35,"verse":"לה חרב על כשדים נאם יהוה ואל ישבי בבל ואל שריה ואל חכמיה"},{"number":36,"verse":"לו חרב אל הבדים ונאלו חרב אל גבוריה וחתו"},{"number":37,"verse":"לז חרב אל סוסיו ואל רכבו ואל כל הערב אשר בתוכה--והיו לנשים חרב אל אוצרתיה ובזזו"},{"number":38,"verse":"לח חרב אל מימיה ויבשו כי ארץ פסלים היא ובאימים יתהללו"},{"number":39,"verse":"לט לכן ישבו ציים את איים וישבו בה בנות יענה ולא תשב עוד לנצח ולא תשכון עד דור ודר"},{"number":40,"verse":"מ כמהפכת אלהים את סדם ואת עמרה ואת שכניה--נאם יהוה לא ישב שם איש ולא יגור בה בן אדם"},{"number":41,"verse":"מא הנה עם בא מצפון וגוי גדול ומלכים רבים יערו מירכתי ארץ"},{"number":42,"verse":"מב קשת וכידן יחזיקו אכזרי המה ולא ירחמו--קולם כים יהמה ועל סוסים ירכבו ערוך כאיש למלחמה עליך בת בבל"},{"number":43,"verse":"מג שמע מלך בבל את שמעם ורפו ידיו צרה החזיקתהו--חיל כיולדה"},{"number":44,"verse":"מד הנה כאריה יעלה מגאון הירדן אל נוה איתן--כי ארגעה ארוצם (אריצם) מעליה ומי בחור אליה אפקד כי מי כמוני ומי יועדני ומי זה רעה אשר יעמד לפני"},{"number":45,"verse":"מה לכן שמעו עצת יהוה אשר יעץ אל בבל ומחשבותיו אשר חשב אל ארץ כשדים אם לא יסחבום צעירי הצאן אם לא ישים עליהם נוה"},{"number":46,"verse":"מו מקול נתפשה בבל נרעשה הארץ וזעקה בגוים נשמע {ס}"}]}