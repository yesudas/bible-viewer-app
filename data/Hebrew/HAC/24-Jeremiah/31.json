{"bibleAbbr":"HAC","bookName":"Jeremiah","bookEnglishName":"Jeremiah","chapterNumber":31,"verses":[{"number":1,"verse":"א כה אמר יהוה מצא חן במדבר עם שרידי חרב הלוך להרגיעו ישראל"},{"number":2,"verse":"ב מרחוק יהוה נראה לי ואהבת עולם אהבתיך על כן משכתיך חסד"},{"number":3,"verse":"ג עוד אבנך ונבנית בתולת ישראל עוד תעדי תפיך ויצאת במחול משחקים"},{"number":4,"verse":"ד עוד תטעי כרמים בהרי שמרון נטעו נטעים וחללו"},{"number":5,"verse":"ה כי יש יום קראו נצרים בהר אפרים קומו ונעלה ציון אל יהוה אלהינו {פ}"},{"number":6,"verse":"ו כי כה אמר יהוה רנו ליעקב שמחה וצהלו בראש הגוים השמיעו הללו ואמרו הושע יהוה את עמך את שארית ישראל"},{"number":7,"verse":"ז הנני מביא אותם מארץ צפון וקבצתים מירכתי ארץ--בם עור ופסח הרה וילדת יחדו קהל גדול ישובו הנה"},{"number":8,"verse":"ח בבכי יבאו ובתחנונים אובילם--אוליכם אל נחלי מים בדרך ישר לא יכשלו בה כי הייתי לישראל לאב ואפרים בכרי הוא {ס}"},{"number":9,"verse":"ט שמעו דבר יהוה גוים והגידו באיים ממרחק ואמרו מזרה ישראל יקבצנו ושמרו כרעה עדרו"},{"number":10,"verse":"י כי פדה יהוה את יעקב וגאלו מיד חזק ממנו"},{"number":11,"verse":"יא ובאו ורננו במרום ציון ונהרו אל טוב יהוה על דגן ועל תירש ועל יצהר ועל בני צאן ובקר והיתה נפשם כגן רוה ולא יוסיפו לדאבה עוד"},{"number":12,"verse":"יב אז תשמח בתולה במחול ובחרים וזקנים יחדו והפכתי אבלם לששון ונחמתים ושמחתים מיגונם"},{"number":13,"verse":"יג ורויתי נפש הכהנים דשן ועמי את טובי ישבעו נאם יהוה {ס}"},{"number":14,"verse":"יד כה אמר יהוה קול ברמה נשמע נהי בכי תמרורים--רחל מבכה על בניה מאנה להנחם על בניה כי איננו {ס}"},{"number":15,"verse":"טו כה אמר יהוה מנעי קולך מבכי ועיניך מדמעה כי יש שכר לפעלתך נאם יהוה ושבו מארץ אויב"},{"number":16,"verse":"טז ויש תקוה לאחריתך נאם יהוה ושבו בנים לגבולם {ס}"},{"number":17,"verse":"יז שמוע שמעתי אפרים מתנודד יסרתני ואוסר כעגל לא למד השבני ואשובה כי אתה יהוה אלהי"},{"number":18,"verse":"יח כי אחרי שובי נחמתי ואחרי הודעי ספקתי על ירך בשתי וגם נכלמתי כי נשאתי חרפת נעורי"},{"number":19,"verse":"יט הבן יקיר לי אפרים אם ילד שעשעים--כי מדי דברי בו זכר אזכרנו עוד על כן המו מעי לו--רחם ארחמנו נאם יהוה {ס}"},{"number":20,"verse":"כ הציבי לך צינים שמי לך תמרורים--שתי לבך למסלה דרך הלכתי (הלכת) שובי בתולת ישראל שבי אל עריך אלה"},{"number":21,"verse":"כא עד מתי תתחמקין הבת השובבה כי ברא יהוה חדשה בארץ נקבה תסובב גבר {ס}"},{"number":22,"verse":"כב כה אמר יהוה צבאות אלהי ישראל עוד יאמרו את הדבר הזה בארץ יהודה ובעריו בשובי את שבותם יברכך יהוה נוה צדק הר הקדש"},{"number":23,"verse":"כג וישבו בה יהודה וכל עריו יחדו אכרים ונסעו בעדר"},{"number":24,"verse":"כד כי הרויתי נפש עיפה וכל נפש דאבה מלאתי"},{"number":25,"verse":"כה על זאת הקיצתי ואראה ושנתי ערבה לי {ס}"},{"number":26,"verse":"כו הנה ימים באים נאם יהוה וזרעתי את בית ישראל ואת בית יהודה זרע אדם וזרע בהמה"},{"number":27,"verse":"כז והיה כאשר שקדתי עליהם לנתוש ולנתוץ ולהרס--ולהאביד ולהרע כן אשקד עליהם לבנות ולנטוע נאם יהוה"},{"number":28,"verse":"כח בימים ההם--לא יאמרו עוד אבות אכלו בסר ושני בנים תקהינה"},{"number":29,"verse":"כט כי אם איש בעונו ימות כל האדם האכל הבסר תקהינה שניו {ס}"},{"number":30,"verse":"ל הנה ימים באים נאם יהוה וכרתי את בית ישראל ואת בית יהודה--ברית חדשה"},{"number":31,"verse":"לא לא כברית אשר כרתי את אבותם ביום החזיקי בידם להוציאם מארץ מצרים אשר המה הפרו את בריתי ואנכי בעלתי בם--נאם יהוה"},{"number":32,"verse":"לב כי זאת הברית אשר אכרת את בית ישראל אחרי הימים ההם נאם יהוה נתתי את תורתי בקרבם ועל לבם אכתבנה והייתי להם לאלהים והמה יהיו לי לעם"},{"number":33,"verse":"לג ולא ילמדו עוד איש את רעהו ואיש את אחיו לאמר דעו את יהוה כי כולם ידעו אותי למקטנם ועד גדולם נאם יהוה--כי אסלח לעונם ולחטאתם לא אזכר עוד {ס}"},{"number":34,"verse":"לד כה אמר יהוה נתן שמש לאור יומם חקת ירח וכוכבים לאור לילה רגע הים ויהמו גליו יהוה צבאות שמו"},{"number":35,"verse":"לה אם ימשו החקים האלה מלפני--נאם יהוה גם זרע ישראל ישבתו מהיות גוי לפני--כל הימים {ס}"},{"number":36,"verse":"לו כה אמר יהוה אם ימדו שמים מלמעלה ויחקרו מוסדי ארץ למטה גם אני אמאס בכל זרע ישראל על כל אשר עשו--נאם יהוה {ס}"},{"number":37,"verse":"לז הנה ימים (באים) נאם יהוה ונבנתה העיר ליהוה ממגדל חננאל שער הפנה"},{"number":38,"verse":"לח ויצא עוד קוה (קו) המדה נגדו על גבעת גרב ונסב געתה"},{"number":39,"verse":"לט וכל העמק הפגרים והדשן וכל השרמות (השדמות) עד נחל קדרון עד פנת שער הסוסים מזרחה--קדש ליהוה לא ינתש ולא יהרס עוד לעולם {פ}"}]}