{"bibleAbbr":"HAC","bookName":"Isaiah","bookEnglishName":"Isaiah","chapterNumber":5,"verses":[{"number":1,"verse":"א אשירה נא לידידי שירת דודי לכרמו כרם היה לידידי בקרן בן שמן"},{"number":2,"verse":"ב ויעזקהו ויסקלהו ויטעהו שרק ויבן מגדל בתוכו וגם יקב חצב בו ויקו לעשות ענבים ויעש באשים"},{"number":3,"verse":"ג ועתה יושב ירושלם ואיש יהודה--שפטו נא ביני ובין כרמי"},{"number":4,"verse":"ד מה לעשות עוד לכרמי ולא עשיתי בו מדוע קויתי לעשות ענבים ויעש באשים"},{"number":5,"verse":"ה ועתה אודיעה נא אתכם את אשר אני עשה לכרמי הסר משוכתו והיה לבער פרץ גדרו והיה למרמס"},{"number":6,"verse":"ו ואשיתהו בתה לא יזמר ולא יעדר ועלה שמיר ושית ועל העבים אצוה מהמטיר עליו מטר"},{"number":7,"verse":"ז כי כרם יהוה צבאות בית ישראל ואיש יהודה נטע שעשועיו ויקו למשפט והנה משפח לצדקה והנה צעקה {פ}"},{"number":8,"verse":"ח הוי מגיעי בית בבית--שדה בשדה יקריבו עד אפס מקום והושבתם לבדכם בקרב הארץ"},{"number":9,"verse":"ט באזני יהוה צבאות אם לא בתים רבים לשמה יהיו--גדלים וטובים מאין יושב"},{"number":10,"verse":"י כי עשרת צמדי כרם יעשו בת אחת וזרע חמר יעשה איפה {ס}"},{"number":11,"verse":"יא הוי משכימי בבקר שכר ירדפו מאחרי בנשף יין ידליקם"},{"number":12,"verse":"יב והיה כנור ונבל תף וחליל ויין--משתיהם ואת פעל יהוה לא יביטו ומעשה ידיו לא ראו"},{"number":13,"verse":"יג לכן גלה עמי מבלי דעת וכבודו מתי רעב והמונו צחה צמא"},{"number":14,"verse":"יד לכן הרחיבה שאול נפשה ופערה פיה לבלי חק וירד הדרה והמונה ושאונה ועלז בה"},{"number":15,"verse":"טו וישח אדם וישפל איש ועיני גבהים תשפלנה"},{"number":16,"verse":"טז ויגבה יהוה צבאות במשפט והאל הקדוש נקדש בצדקה"},{"number":17,"verse":"יז ורעו כבשים כדברם וחרבות מחים גרים יאכלו {ס}"},{"number":18,"verse":"יח הוי משכי העון בחבלי השוא וכעבות העגלה חטאה"},{"number":19,"verse":"יט האמרים ימהר יחישה מעשהו--למען נראה ותקרב ותבואה עצת קדוש ישראל--ונדעה {פ}"},{"number":20,"verse":"כ הוי האמרים לרע טוב ולטוב רע שמים חשך לאור ואור לחשך שמים מר למתוק ומתוק למר {ס}"},{"number":21,"verse":"כא הוי חכמים בעיניהם ונגד פניהם נבנים {ס}"},{"number":22,"verse":"כב הוי גבורים לשתות יין ואנשי חיל למסך שכר"},{"number":23,"verse":"כג מצדיקי רשע עקב שחד וצדקת צדיקים יסירו ממנו {פ}"},{"number":24,"verse":"כד לכן כאכל קש לשון אש וחשש להבה ירפה שרשם כמק יהיה ופרחם כאבק יעלה כי מאסו את תורת יהוה צבאות ואת אמרת קדוש ישראל נאצו"},{"number":25,"verse":"כה על כן חרה אף יהוה בעמו ויט ידו עליו ויכהו וירגזו ההרים ותהי נבלתם כסוחה בקרב חוצות בכל זאת לא שב אפו ועוד ידו נטויה"},{"number":26,"verse":"כו ונשא נס לגוים מרחוק ושרק לו מקצה הארץ והנה מהרה קל יבוא"},{"number":27,"verse":"כז אין עיף ואין כושל בו לא ינום ולא יישן ולא נפתח אזור חלציו ולא נתק שרוך נעליו"},{"number":28,"verse":"כח אשר חציו שנונים וכל קשתתיו דרכות פרסות סוסיו כצר נחשבו וגלגליו כסופה"},{"number":29,"verse":"כט שאגה לו כלביא ושאג (ישאג) ככפירים וינהם ויאחז טרף ויפליט ואין מציל"},{"number":30,"verse":"ל וינהם עליו ביום ההוא כנהמת ים ונבט לארץ והנה חשך צר ואור חשך בעריפיה {פ}"}]}