{"bibleAbbr":"HAC","bookName":"Isaiah","bookEnglishName":"Isaiah","chapterNumber":43,"verses":[{"number":1,"verse":"א ועתה כה אמר יהוה בראך יעקב ויצרך ישראל אל תירא כי גאלתיך קראתי בשמך לי אתה"},{"number":2,"verse":"ב כי תעבר במים אתך אני ובנהרות לא ישטפוך כי תלך במו אש לא תכוה ולהבה לא תבער בך"},{"number":3,"verse":"ג כי אני יהוה אלהיך קדוש ישראל מושיעך נתתי כפרך מצרים כוש וסבא תחתיך"},{"number":4,"verse":"ד מאשר יקרת בעיני נכבדת ואני אהבתיך ואתן אדם תחתיך ולאמים תחת נפשך"},{"number":5,"verse":"ה אל תירא כי אתך אני ממזרח אביא זרעך וממערב אקבצך"},{"number":6,"verse":"ו אמר לצפון תני ולתימן אל תכלאי הביאי בני מרחוק ובנותי מקצה הארץ"},{"number":7,"verse":"ז כל הנקרא בשמי ולכבודי בראתיו יצרתיו אף עשיתיו"},{"number":8,"verse":"ח הוציא עם עור ועינים יש וחרשים ואזנים למו"},{"number":9,"verse":"ט כל הגוים נקבצו יחדו ויאספו לאמים--מי בהם יגיד זאת וראשנות ישמיענו יתנו עדיהם ויצדקו וישמעו ויאמרו אמת"},{"number":10,"verse":"י אתם עדי נאם יהוה ועבדי אשר בחרתי למען תדעו ותאמינו לי ותבינו כי אני הוא--לפני לא נוצר אל ואחרי לא יהיה {ס}"},{"number":11,"verse":"יא אנכי אנכי יהוה ואין מבלעדי מושיע"},{"number":12,"verse":"יב אנכי הגדתי והושעתי והשמעתי--ואין בכם זר ואתם עדי נאם יהוה ואני אל"},{"number":13,"verse":"יג גם מיום אני הוא ואין מידי מציל אפעל ומי ישיבנה {ס}"},{"number":14,"verse":"יד כה אמר יהוה גאלכם קדוש ישראל למענכם שלחתי בבלה והורדתי בריחים כלם וכשדים באניות רנתם"},{"number":15,"verse":"טו אני יהוה קדושכם בורא ישראל מלככם {ס}"},{"number":16,"verse":"טז כה אמר יהוה הנותן בים דרך ובמים עזים נתיבה"},{"number":17,"verse":"יז המוציא רכב וסוס חיל ועזוז יחדו ישכבו בל יקומו דעכו כפשתה כבו"},{"number":18,"verse":"יח אל תזכרו ראשנות וקדמניות אל תתבננו"},{"number":19,"verse":"יט הנני עשה חדשה עתה תצמח הלוא תדעוה אף אשים במדבר דרך בישמון נהרות"},{"number":20,"verse":"כ תכבדני חית השדה תנים ובנות יענה כי נתתי במדבר מים נהרות בישימן להשקות עמי בחירי"},{"number":21,"verse":"כא עם זו יצרתי לי תהלתי יספרו {ס}"},{"number":22,"verse":"כב ולא אתי קראת יעקב כי יגעת בי ישראל"},{"number":23,"verse":"כג לא הביאת לי שה עלתיך וזבחיך לא כבדתני לא העבדתיך במנחה ולא הוגעתיך בלבונה"},{"number":24,"verse":"כד לא קנית לי בכסף קנה וחלב זבחיך לא הרויתני אך העבדתני בחטאותיך הוגעתני בעונתיך"},{"number":25,"verse":"כה אנכי אנכי הוא מחה פשעיך למעני וחטאתיך לא אזכר"},{"number":26,"verse":"כו הזכירני נשפטה יחד ספר אתה למען תצדק"},{"number":27,"verse":"כז אביך הראשון חטא ומליציך פשעו בי"},{"number":28,"verse":"כח ואחלל שרי קדש ואתנה לחרם יעקב וישראל לגדופים {פ}"}]}