{"bibleAbbr":"HAC","bookName":"Isaiah","bookEnglishName":"Isaiah","chapterNumber":51,"verses":[{"number":1,"verse":"א שמעו אלי רדפי צדק מבקשי יהוה הביטו אל צור חצבתם ואל מקבת בור נקרתם"},{"number":2,"verse":"ב הביטו אל אברהם אביכם ואל שרה תחוללכם כי אחד קראתיו ואברכהו וארבהו"},{"number":3,"verse":"ג כי נחם יהוה ציון נחם כל חרבתיה וישם מדברה כעדן וערבתה כגן יהוה ששון ושמחה ימצא בה תודה וקול זמרה {ס}"},{"number":4,"verse":"ד הקשיבו אלי עמי ולאומי אלי האזינו כי תורה מאתי תצא ומשפטי לאור עמים ארגיע"},{"number":5,"verse":"ה קרוב צדקי יצא ישעי וזרעי עמים ישפטו אלי איים יקוו ואל זרעי ייחלון"},{"number":6,"verse":"ו שאו לשמים עיניכם והביטו אל הארץ מתחת כי שמים כעשן נמלחו והארץ כבגד תבלה--וישביה כמו כן ימותון וישועתי לעולם תהיה וצדקתי לא תחת {פ}"},{"number":7,"verse":"ז שמעו אלי ידעי צדק עם תורתי בלבם אל תיראו חרפת אנוש ומגדפתם אל תחתו"},{"number":8,"verse":"ח כי כבגד יאכלם עש וכצמר יאכלם סס וצדקתי לעולם תהיה וישועתי לדור דורים {ס}"},{"number":9,"verse":"ט עורי עורי לבשי עז זרוע יהוה--עורי כימי קדם דרות עולמים הלוא את היא המחצבת רהב מחוללת תנין"},{"number":10,"verse":"י הלוא את היא המחרבת ים מי תהום רבה השמה מעמקי ים--דרך לעבר גאולים"},{"number":11,"verse":"יא ופדויי יהוה ישובון ובאו ציון ברנה ושמחת עולם על ראשם ששון ושמחה ישיגון נסו יגון ואנחה {ס}"},{"number":12,"verse":"יב אנכי אנכי הוא מנחמכם מי את ותיראי מאנוש ימות ומבן אדם חציר ינתן"},{"number":13,"verse":"יג ותשכח יהוה עשך נוטה שמים ויסד ארץ ותפחד תמיד כל היום מפני חמת המציק כאשר כונן להשחית ואיה חמת המציק"},{"number":14,"verse":"יד מהר צעה להפתח ולא ימות לשחת ולא יחסר לחמו"},{"number":15,"verse":"טו ואנכי יהוה אלהיך רגע הים ויהמו גליו יהוה צבאות שמו"},{"number":16,"verse":"טז ואשם דברי בפיך ובצל ידי כסיתיך לנטע שמים וליסד ארץ ולאמר לציון עמי אתה {ס}"},{"number":17,"verse":"יז התעוררי התעוררי קומי ירושלם אשר שתית מיד יהוה את כוס חמתו את קבעת כוס התרעלה שתית--מצית"},{"number":18,"verse":"יח אין מנהל לה מכל בנים ילדה ואין מחזיק בידה מכל בנים גדלה"},{"number":19,"verse":"יט שתים הנה קראתיך מי ינוד לך השד והשבר והרעב והחרב מי אנחמך"},{"number":20,"verse":"כ בניך עלפו שכבו בראש כל חוצות--כתוא מכמר המלאים חמת יהוה גערת אלהיך"},{"number":21,"verse":"כא לכן שמעי נא זאת עניה ושכרת ולא מיין {פ}"},{"number":22,"verse":"כב כה אמר אדניך יהוה ואלהיך יריב עמו הנה לקחתי מידך את כוס התרעלה--את קבעת כוס חמתי לא תוסיפי לשתותה עוד"},{"number":23,"verse":"כג ושמתיה ביד מוגיך אשר אמרו לנפשך שחי ונעברה ותשימי כארץ גוך וכחוץ לעברים {פ}"}]}