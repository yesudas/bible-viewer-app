{"bibleAbbr":"HAC","bookName":"Isaiah","bookEnglishName":"Isaiah","chapterNumber":3,"verses":[{"number":1,"verse":"א כי הנה האדון יהוה צבאות מסיר מירושלם ומיהודה משען ומשענה כל משען לחם וכל משען מים"},{"number":2,"verse":"ב גבור ואיש מלחמה שופט ונביא וקסם וזקן"},{"number":3,"verse":"ג שר חמשים ונשוא פנים ויועץ וחכם חרשים ונבון לחש"},{"number":4,"verse":"ד ונתתי נערים שריהם ותעלולים ימשלו בם"},{"number":5,"verse":"ה ונגש העם איש באיש ואיש ברעהו ירהבו הנער בזקן והנקלה בנכבד"},{"number":6,"verse":"ו כי יתפש איש באחיו בית אביו שמלה לכה קצין תהיה לנו והמכשלה הזאת תחת ידך"},{"number":7,"verse":"ז ישא ביום ההוא לאמר לא אהיה חבש ובביתי אין לחם ואין שמלה לא תשימני קצין עם"},{"number":8,"verse":"ח כי כשלה ירושלם ויהודה נפל כי לשונם ומעלליהם אל יהוה למרות עני כבודו"},{"number":9,"verse":"ט הכרת פניהם ענתה בם וחטאתם כסדם הגידו לא כחדו אוי לנפשם כי גמלו להם רעה"},{"number":10,"verse":"י אמרו צדיק כי טוב כי פרי מעלליהם יאכלו"},{"number":11,"verse":"יא אוי לרשע רע כי גמול ידיו יעשה לו"},{"number":12,"verse":"יב עמי נגשיו מעולל ונשים משלו בו עמי מאשריך מתעים ודרך ארחתיך בלעו {פ}"},{"number":13,"verse":"יג נצב לריב יהוה ועמד לדין עמים"},{"number":14,"verse":"יד יהוה במשפט יבוא עם זקני עמו ושריו ואתם בערתם הכרם גזלת העני בבתיכם"},{"number":15,"verse":"טו מלכם (מה לכם) תדכאו עמי ופני עניים תטחנו נאם אדני יהוה צבאות {ס}"},{"number":16,"verse":"טז ויאמר יהוה יען כי גבהו בנות ציון ותלכנה נטוות (נטויות) גרון ומשקרות עינים הלוך וטפף תלכנה וברגליהם תעכסנה"},{"number":17,"verse":"יז ושפח אדני קדקד בנות ציון ויהוה פתהן יערה {ס}"},{"number":18,"verse":"יח ביום ההוא יסיר אדני את תפארת העכסים והשביסים--והשהרנים"},{"number":19,"verse":"יט הנטפות והשירות והרעלות"},{"number":20,"verse":"כ הפארים והצעדות והקשרים ובתי הנפש והלחשים"},{"number":21,"verse":"כא הטבעות ונזמי האף"},{"number":22,"verse":"כב המחלצות והמעטפות והמטפחות והחריטים"},{"number":23,"verse":"כג והגלינים והסדינים והצניפות והרדידים"},{"number":24,"verse":"כד והיה תחת בשם מק יהיה ותחת חגורה נקפה ותחת מעשה מקשה קרחה ותחת פתיגיל מחגרת שק כי תחת יפי"},{"number":25,"verse":"כה מתיך בחרב יפלו וגבורתך במלחמה"},{"number":26,"verse":"כו ואנו ואבלו פתחיה ונקתה לארץ תשב"}]}