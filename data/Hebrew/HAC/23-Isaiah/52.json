{"bibleAbbr":"HAC","bookName":"Isaiah","bookEnglishName":"Isaiah","chapterNumber":52,"verses":[{"number":1,"verse":"א עורי עורי לבשי עזך ציון לבשי בגדי תפארתך ירושלם עיר הקדש--כי לא יוסיף יבא בך עוד ערל וטמא"},{"number":2,"verse":"ב התנערי מעפר קומי שבי ירושלם התפתחו (התפתחי) מוסרי צוארך שביה בת ציון {ס}"},{"number":3,"verse":"ג כי כה אמר יהוה חנם נמכרתם ולא בכסף תגאלו {ס}"},{"number":4,"verse":"ד כי כה אמר אדני יהוה מצרים ירד עמי בראשנה לגור שם ואשור באפס עשקו"},{"number":5,"verse":"ה ועתה מה לי פה נאם יהוה כי לקח עמי חנם משלו יהילילו נאם יהוה ותמיד כל היום שמי מנאץ"},{"number":6,"verse":"ו לכן ידע עמי שמי לכן ביום ההוא כי אני הוא המדבר הנני {ס}"},{"number":7,"verse":"ז מה נאוו על ההרים רגלי מבשר משמיע שלום מבשר טוב--משמיע ישועה אמר לציון מלך אלהיך"},{"number":8,"verse":"ח קול צפיך נשאו קול יחדו ירננו כי עין בעין יראו בשוב יהוה ציון"},{"number":9,"verse":"ט פצחו רננו יחדו חרבות ירושלם כי נחם יהוה עמו גאל ירושלם"},{"number":10,"verse":"י חשף יהוה את זרוע קדשו לעיני כל הגוים וראו כל אפסי ארץ את ישועת אלהינו {ס}"},{"number":11,"verse":"יא סורו סורו צאו משם טמא אל תגעו צאו מתוכה--הברו נשאי כלי יהוה"},{"number":12,"verse":"יב כי לא בחפזון תצאו ובמנוסה לא תלכון כי הלך לפניכם יהוה ומאספכם אלהי ישראל {ס}"},{"number":13,"verse":"יג הנה ישכיל עבדי ירום ונשא וגבה מאד"},{"number":14,"verse":"יד כאשר שממו עליך רבים כן משחת מאיש מראהו ותארו מבני אדם"},{"number":15,"verse":"טו כן יזה גוים רבים עליו יקפצו מלכים פיהם כי אשר לא ספר להם ראו ואשר לא שמעו התבוננו {ס}"}]}