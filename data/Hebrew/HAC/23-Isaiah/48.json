{"bibleAbbr":"HAC","bookName":"Isaiah","bookEnglishName":"Isaiah","chapterNumber":48,"verses":[{"number":1,"verse":"א שמעו זאת בית יעקב הנקראים בשם ישראל וממי יהודה יצאו הנשבעים בשם יהוה ובאלהי ישראל יזכירו--לא באמת ולא בצדקה"},{"number":2,"verse":"ב כי מעיר הקדש נקראו ועל אלהי ישראל נסמכו יהוה צבאות שמו {ס}"},{"number":3,"verse":"ג הראשנות מאז הגדתי ומפי יצאו ואשמיעם פתאם עשיתי ותבאנה"},{"number":4,"verse":"ד מדעתי כי קשה אתה וגיד ברזל ערפך ומצחך נחושה"},{"number":5,"verse":"ה ואגיד לך מאז בטרם תבוא השמעתיך--פן תאמר עצבי עשם ופסלי ונסכי צום"},{"number":6,"verse":"ו שמעת חזה כלה ואתם הלוא תגידו השמעתיך חדשות מעתה ונצרות ולא ידעתם"},{"number":7,"verse":"ז עתה נבראו ולא מאז ולפני יום ולא שמעתם--פן תאמר הנה ידעתין"},{"number":8,"verse":"ח גם לא שמעת גם לא ידעת--גם מאז לא פתחה אזנך כי ידעתי בגוד תבגוד ופשע מבטן קרא לך"},{"number":9,"verse":"ט למען שמי אאריך אפי ותהלתי אחטם לך--לבלתי הכריתך"},{"number":10,"verse":"י הנה צרפתיך ולא בכסף בחרתיך בכור עני"},{"number":11,"verse":"יא למעני למעני אעשה כי איך יחל וכבודי לאחר לא אתן {פ}"},{"number":12,"verse":"יב שמע אלי יעקב וישראל מקראי אני הוא אני ראשון אף אני אחרון"},{"number":13,"verse":"יג אף ידי יסדה ארץ וימיני טפחה שמים קרא אני אליהם יעמדו יחדו"},{"number":14,"verse":"יד הקבצו כלכם ושמעו מי בהם הגיד את אלה יהוה אהבו--יעשה חפצו בבבל וזרעו כשדים"},{"number":15,"verse":"טו אני אני דברתי אף קראתיו הבאתיו והצליח דרכו"},{"number":16,"verse":"טז קרבו אלי שמעו זאת לא מראש בסתר דברתי--מעת היותה שם אני ועתה אדני יהוה שלחני--ורוחו {פ}"},{"number":17,"verse":"יז כה אמר יהוה גאלך קדוש ישראל אני יהוה אלהיך מלמדך להועיל מדריכך בדרך תלך"},{"number":18,"verse":"יח לוא הקשבת למצותי ויהי כנהר שלומך וצדקתך כגלי הים"},{"number":19,"verse":"יט ויהי כחול זרעך וצאצאי מעיך כמעתיו לא יכרת ולא ישמד שמו מלפני {ס}"},{"number":20,"verse":"כ צאו מבבל ברחו מכשדים בקול רנה הגידו השמיעו זאת הוציאוה עד קצה הארץ אמרו גאל יהוה עבדו יעקב"},{"number":21,"verse":"כא ולא צמאו בחרבות הוליכם--מים מצור הזיל למו ויבקע צור--ויזבו מים"},{"number":22,"verse":"כב אין שלום אמר יהוה לרשעים {פ}"}]}