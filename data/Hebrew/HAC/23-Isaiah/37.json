{"bibleAbbr":"HAC","bookName":"Isaiah","bookEnglishName":"Isaiah","chapterNumber":37,"verses":[{"number":1,"verse":"א ויהי כשמע המלך חזקיהו ויקרע את בגדיו ויתכס בשק ויבא בית יהוה"},{"number":2,"verse":"ב וישלח את אליקים אשר על הבית ואת שבנא הסופר ואת זקני הכהנים מתכסים בשקים--אל ישעיהו בן אמוץ הנביא"},{"number":3,"verse":"ג ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה"},{"number":4,"verse":"ד אולי ישמע יהוה אלהיך את דברי רבשקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה"},{"number":5,"verse":"ה ויבאו עבדי המלך חזקיהו--אל ישעיהו"},{"number":6,"verse":"ו ויאמר אליהם ישעיהו כה תאמרון אל אדניכם כה אמר יהוה אל תירא מפני הדברים אשר שמעת אשר גדפו נערי מלך אשור אותי"},{"number":7,"verse":"ז הנני נותן בו רוח ושמע שמועה ושב אל ארצו והפלתיו בחרב בארצו"},{"number":8,"verse":"ח וישב רבשקה וימצא את מלך אשור נלחם על לבנה כי שמע כי נסע מלכיש"},{"number":9,"verse":"ט וישמע על תרהקה מלך כוש לאמר יצא להלחם אתך וישמע וישלח מלאכים אל חזקיהו לאמר"},{"number":10,"verse":"י כה תאמרון אל חזקיהו מלך יהודה לאמר אל ישאך אלהיך אשר אתה בוטח בו לאמר לא תנתן ירושלם ביד מלך אשור"},{"number":11,"verse":"יא הנה אתה שמעת אשר עשו מלכי אשור לכל הארצות--להחרימם ואתה תנצל"},{"number":12,"verse":"יב ההצילו אותם אלהי הגוים אשר השחיתו אבותי את גוזן ואת חרן ורצף ובני עדן אשר בתלשר"},{"number":13,"verse":"יג איה מלך חמת ומלך ארפד ומלך לעיר ספרוים הנע ועוה"},{"number":14,"verse":"יד ויקח חזקיהו את הספרים מיד המלאכים ויקראהו ויעל בית יהוה ויפרשהו חזקיהו לפני יהוה {ס}"},{"number":15,"verse":"טו ויתפלל חזקיהו אל יהוה לאמר"},{"number":16,"verse":"טז יהוה צבאות אלהי ישראל ישב הכרבים אתה הוא האלהים לבדך לכל ממלכות הארץ אתה עשית את השמים ואת הארץ"},{"number":17,"verse":"יז הטה יהוה אזנך ושמע פקח יהוה עינך וראה ושמע את כל דברי סנחריב אשר שלח לחרף אלהים חי"},{"number":18,"verse":"יח אמנם יהוה החריבו מלכי אשור את כל הארצות--ואת ארצם"},{"number":19,"verse":"יט ונתן את אלהיהם באש כי לא אלהים המה כי אם מעשה ידי אדם עץ ואבן--ויאבדום"},{"number":20,"verse":"כ ועתה יהוה אלהינו הושיענו מידו וידעו כל ממלכות הארץ כי אתה יהוה לבדך"},{"number":21,"verse":"כא וישלח ישעיהו בן אמוץ אל חזקיהו לאמר כה אמר יהוה אלהי ישראל אשר התפללת אלי אל סנחריב מלך אשור"},{"number":22,"verse":"כב זה הדבר אשר דבר יהוה עליו בזה לך לעגה לך בתולת בת ציון--אחריך ראש הניעה בת ירושלם"},{"number":23,"verse":"כג את מי חרפת וגדפת ועל מי הרימותה קול ותשא מרום עיניך אל קדוש ישראל"},{"number":24,"verse":"כד ביד עבדיך חרפת אדני ותאמר ברב רכבי אני עליתי מרום הרים ירכתי לבנון ואכרת קומת ארזיו מבחר ברשיו ואבוא מרום קצו יער כרמלו"},{"number":25,"verse":"כה אני קרתי ושתיתי מים ואחרב בכף פעמי כל יארי מצור"},{"number":26,"verse":"כו הלוא שמעת למרחוק אותה עשיתי מימי קדם ויצרתיה עתה הבאתיה--ותהי להשאות גלים נצים ערים בצרות"},{"number":27,"verse":"כז וישביהן קצרי יד חתו ובשו היו עשב שדה וירק דשא חציר גגות ושדמה לפני קמה"},{"number":28,"verse":"כח ושבתך וצאתך ובואך ידעתי ואת התרגזך אלי"},{"number":29,"verse":"כט יען התרגזך אלי ושאננך עלה באזני--ושמתי חחי באפך ומתגי בשפתיך והשיבתיך בדרך אשר באת בה"},{"number":30,"verse":"ל וזה לך האות--אכול השנה ספיח ובשנה השנית שחיס ובשנה השלישית זרעו וקצרו ונטעו כרמים--ואכול (ואכלו) פרים"},{"number":31,"verse":"לא ויספה פליטת בית יהודה הנשארה--שרש למטה ועשה פרי למעלה"},{"number":32,"verse":"לב כי מירושלם תצא שארית ופליטה מהר ציון קנאת יהוה צבאות תעשה זאת {ס}"},{"number":33,"verse":"לג לכן כה אמר יהוה אל מלך אשור לא יבוא אל העיר הזאת ולא יורה שם חץ ולא יקדמנה מגן ולא ישפך עליה סללה"},{"number":34,"verse":"לד בדרך אשר בא בה ישוב ואל העיר הזאת לא יבוא נאם יהוה"},{"number":35,"verse":"לה וגנותי על העיר הזאת להושיעה--למעני ולמען דוד עבדי {ס}"},{"number":36,"verse":"לו ויצא מלאך יהוה ויכה במחנה אשור מאה ושמנים וחמשה אלף וישכימו בבקר והנה כלם פגרים מתים"},{"number":37,"verse":"לז ויסע וילך וישב סנחריב מלך אשור וישב בנינוה"},{"number":38,"verse":"לח ויהי הוא משתחוה בית נסרך אלהיו ואדרמלך ושראצר בניו הכהו בחרב והמה נמלטו ארץ אררט וימלך אסר חדן בנו תחתיו {ס}"}]}