{"bibleAbbr":"HAC","bookName":"Isaiah","bookEnglishName":"Isaiah","chapterNumber":65,"verses":[{"number":1,"verse":"א נדרשתי ללוא שאלו נמצאתי ללא בקשני אמרתי הנני הנני אל גוי לא קרא בשמי"},{"number":2,"verse":"ב פרשתי ידי כל היום אל עם סורר--ההלכים הדרך לא טוב אחר מחשבתיהם"},{"number":3,"verse":"ג העם המכעסים אתי על פני--תמיד זבחים בגנות ומקטרים על הלבנים"},{"number":4,"verse":"ד הישבים בקברים ובנצורים ילינו האכלים בשר החזיר ופרק (ומרק) פגלים כליהם"},{"number":5,"verse":"ה האמרים קרב אליך אל תגש בי כי קדשתיך אלה עשן באפי אש יקדת כל היום"},{"number":6,"verse":"ו הנה כתובה לפני לא אחשה כי אם שלמתי ושלמתי על חיקם"},{"number":7,"verse":"ז עונתיכם ועונת אבותיכם יחדו אמר יהוה אשר קטרו על ההרים ועל הגבעות חרפוני ומדתי פעלתם ראשנה על (אל) חיקם {ס}"},{"number":8,"verse":"ח כה אמר יהוה כאשר ימצא התירוש באשכול ואמר אל תשחיתהו כי ברכה בו--כן אעשה למען עבדי לבלתי השחית הכל"},{"number":9,"verse":"ט והוצאתי מיעקב זרע ומיהודה יורש הרי וירשוה בחירי ועבדי ישכנו שמה"},{"number":10,"verse":"י והיה השרון לנוה צאן ועמק עכור לרבץ בקר לעמי אשר דרשוני"},{"number":11,"verse":"יא ואתם עזבי יהוה השכחים את הר קדשי--הערכים לגד שלחן והממלאים למני ממסך"},{"number":12,"verse":"יב ומניתי אתכם לחרב וכלכם לטבח תכרעו--יען קראתי ולא עניתם דברתי ולא שמעתם ותעשו הרע בעיני ובאשר לא חפצתי בחרתם {פ}"},{"number":13,"verse":"יג לכן כה אמר אדני יהוה הנה עבדי יאכלו ואתם תרעבו--הנה עבדי ישתו ואתם תצמאו הנה עבדי ישמחו ואתם תבשו"},{"number":14,"verse":"יד הנה עבדי ירנו מטוב לב ואתם תצעקו מכאב לב ומשבר רוח תילילו"},{"number":15,"verse":"טו והנחתם שמכם לשבועה לבחירי והמיתך אדני יהוה ולעבדיו יקרא שם אחר"},{"number":16,"verse":"טז אשר המתברך בארץ יתברך באלהי אמן והנשבע בארץ ישבע באלהי אמן כי נשכחו הצרות הראשנות וכי נסתרו מעיני"},{"number":17,"verse":"יז כי הנני בורא שמים חדשים וארץ חדשה ולא תזכרנה הראשנות ולא תעלינה על לב"},{"number":18,"verse":"יח כי אם שישו וגילו עדי עד אשר אני בורא כי הנני בורא את ירושלם גילה ועמה משוש"},{"number":19,"verse":"יט וגלתי בירושלם וששתי בעמי ולא ישמע בה עוד קול בכי וקול זעקה"},{"number":20,"verse":"כ לא יהיה משם עוד עול ימים וזקן אשר לא ימלא את ימיו כי הנער בן מאה שנה ימות והחוטא בן מאה שנה יקלל"},{"number":21,"verse":"כא ובנו בתים וישבו ונטעו כרמים ואכלו פרים"},{"number":22,"verse":"כב לא יבנו ואחר ישב לא יטעו ואחר יאכל כי כימי העץ ימי עמי ומעשה ידיהם יבלו בחירי"},{"number":23,"verse":"כג לא ייגעו לריק ולא ילדו לבהלה כי זרע ברוכי יהוה המה וצאצאיהם אתם"},{"number":24,"verse":"כד והיה טרם יקראו ואני אענה עוד הם מדברים ואני אשמע"},{"number":25,"verse":"כה זאב וטלה ירעו כאחד ואריה כבקר יאכל תבן ונחש עפר לחמו לא ירעו ולא ישחיתו בכל הר קדשי אמר יהוה {ס}"}]}