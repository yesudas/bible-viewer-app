{"bibleAbbr":"HAC","bookName":"Isaiah","bookEnglishName":"Isaiah","chapterNumber":47,"verses":[{"number":1,"verse":"א רדי ושבי על עפר בתולת בת בבל--שבי לארץ אין כסא בת כשדים כי לא תוסיפי יקראו לך רכה וענגה"},{"number":2,"verse":"ב קחי רחים וטחני קמח גלי צמתך חשפי שבל גלי שוק עברי נהרות"},{"number":3,"verse":"ג תגל ערותך--גם תראה חרפתך נקם אקח ולא אפגע אדם {פ}"},{"number":4,"verse":"ד גאלנו יהוה צבאות שמו--קדוש ישראל"},{"number":5,"verse":"ה שבי דומם ובאי בחשך בת כשדים כי לא תוסיפי יקראו לך גברת ממלכות"},{"number":6,"verse":"ו קצפתי על עמי חללתי נחלתי ואתנם בידך לא שמת להם רחמים--על זקן הכבדת עלך מאד"},{"number":7,"verse":"ז ותאמרי לעולם אהיה גברת--עד לא שמת אלה על לבך לא זכרת אחריתה {פ}"},{"number":8,"verse":"ח ועתה שמעי זאת עדינה היושבת לבטח האמרה בלבבה אני ואפסי עוד לא אשב אלמנה ולא אדע שכול"},{"number":9,"verse":"ט ותבאנה לך שתי אלה רגע ביום אחד שכול ואלמן כתמם באו עליך ברב כשפיך בעצמת חבריך מאד"},{"number":10,"verse":"י ותבטחי ברעתך אמרת אין ראני--חכמתך ודעתך היא שובבתך ותאמרי בלבך אני ואפסי עוד"},{"number":11,"verse":"יא ובא עליך רעה לא תדעי שחרה ותפל עליך הוה לא תוכלי כפרה ותבא עליך פתאם שאה לא תדעי"},{"number":12,"verse":"יב עמדי נא בחבריך וברב כשפיך באשר יגעת מנעוריך אולי תוכלי הועיל אולי תערוצי"},{"number":13,"verse":"יג נלאית ברב עצתיך יעמדו נא ויושיעך הברו (הברי) שמים החזים בכוכבים מודעים לחדשים מאשר יבאו עליך"},{"number":14,"verse":"יד הנה היו כקש אש שרפתם לא יצילו את נפשם מיד להבה אין גחלת לחמם אור לשבת נגדו"},{"number":15,"verse":"טו כן היו לך אשר יגעת סחריך מנעוריך איש לעברו תעו--אין מושיעך {ס}"}]}