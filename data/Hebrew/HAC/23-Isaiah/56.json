{"bibleAbbr":"HAC","bookName":"Isaiah","bookEnglishName":"Isaiah","chapterNumber":56,"verses":[{"number":1,"verse":"א כה אמר יהוה שמרו משפט ועשו צדקה כי קרובה ישועתי לבוא וצדקתי להגלות"},{"number":2,"verse":"ב אשרי אנוש יעשה זאת ובן אדם יחזיק בה--שמר שבת מחללו ושמר ידו מעשות כל רע {ס}"},{"number":3,"verse":"ג ואל יאמר בן הנכר הנלוה אל יהוה לאמר הבדל יבדילני יהוה מעל עמו ואל יאמר הסריס הן אני עץ יבש {פ}"},{"number":4,"verse":"ד כי כה אמר יהוה לסריסים אשר ישמרו את שבתותי ובחרו באשר חפצתי ומחזיקים בבריתי"},{"number":5,"verse":"ה ונתתי להם בביתי ובחומתי יד ושם--טוב מבנים ומבנות שם עולם אתן לו אשר לא יכרת {ס}"},{"number":6,"verse":"ו ובני הנכר הנלוים על יהוה לשרתו ולאהבה את שם יהוה להיות לו לעבדים--כל שמר שבת מחללו ומחזיקים בבריתי"},{"number":7,"verse":"ז והביאותים אל הר קדשי ושמחתים בבית תפלתי--עולתיהם וזבחיהם לרצון על מזבחי כי ביתי בית תפלה יקרא לכל העמים"},{"number":8,"verse":"ח נאם אדני יהוה מקבץ נדחי ישראל עוד אקבץ עליו לנקבציו"},{"number":9,"verse":"ט כל חיתו שדי אתיו לאכל כל חיתו ביער {פ}"},{"number":10,"verse":"י צפו עורים כלם לא ידעו--כלם כלבים אלמים לא יוכלו לנבח הזים שכבים אהבי לנום"},{"number":11,"verse":"יא והכלבים עזי נפש לא ידעו שבעה והמה רעים לא ידעו הבין כלם לדרכם פנו איש לבצעו מקצהו"},{"number":12,"verse":"יב אתיו אקחה יין ונסבאה שכר והיה כזה יום מחר גדול יתר מאד"}]}