{"bibleAbbr":"HAC","bookName":"Isaiah","bookEnglishName":"Isaiah","chapterNumber":28,"verses":[{"number":1,"verse":"א הוי עטרת גאות שכרי אפרים וציץ נבל צבי תפארתו--אשר על ראש גיא שמנים הלומי יין"},{"number":2,"verse":"ב הנה חזק ואמץ לאדני כזרם ברד שער קטב כזרם מים כבירים שטפים הניח לארץ--ביד"},{"number":3,"verse":"ג ברגלים תרמסנה עטרת גאות שכורי אפרים"},{"number":4,"verse":"ד והיתה ציצת נבל צבי תפארתו אשר על ראש גיא שמנים--כבכורה בטרם קיץ אשר יראה הראה אותה בעודה בכפו יבלענה {ס}"},{"number":5,"verse":"ה ביום ההוא יהיה יהוה צבאות לעטרת צבי ולצפירת תפארה--לשאר עמו"},{"number":6,"verse":"ו ולרוח משפט--ליושב על המשפט ולגבורה משיבי מלחמה שערה {ס}"},{"number":7,"verse":"ז וגם אלה ביין שגו ובשכר תעו כהן ונביא שגו בשכר נבלעו מן היין תעו מן השכר שגו בראה פקו פליליה"},{"number":8,"verse":"ח כי כל שלחנות מלאו קיא צאה בלי מקום {פ}"},{"number":9,"verse":"ט את מי יורה דעה ואת מי יבין שמועה--גמולי מחלב עתיקי משדים"},{"number":10,"verse":"י כי צו לצו צו לצו קו לקו קו לקו--זעיר שם זעיר שם"},{"number":11,"verse":"יא כי בלעגי שפה ובלשון אחרת ידבר אל העם הזה"},{"number":12,"verse":"יב אשר אמר אליהם זאת המנוחה הניחו לעיף וזאת המרגעה ולא אבוא שמוע"},{"number":13,"verse":"יג והיה להם דבר יהוה צו לצו צו לצו קו לקו קו לקו זעיר שם זעיר שם--למען ילכו וכשלו אחור ונשברו ונוקשו ונלכדו {פ}"},{"number":14,"verse":"יד לכן שמעו דבר יהוה אנשי לצון--משלי העם הזה אשר בירושלם"},{"number":15,"verse":"טו כי אמרתם כרתנו ברית את מות ועם שאול עשינו חזה שיט (שוט) שוטף כי עבר (יעבר) לא יבואנו כי שמנו כזב מחסנו ובשקר נסתרנו {פ}"},{"number":16,"verse":"טז לכן כה אמר אדני יהוה הנני יסד בציון אבן אבן בחן פנת יקרת מוסד מוסד--המאמין לא יחיש"},{"number":17,"verse":"יז ושמתי משפט לקו וצדקה למשקלת ויעה ברד מחסה כזב וסתר מים ישטפו {ס}"},{"number":18,"verse":"יח וכפר בריתכם את מות וחזותכם את שאול לא תקום שוט שוטף כי יעבר והייתם לו למרמס"},{"number":19,"verse":"יט מדי עברו יקח אתכם כי בבקר בבקר יעבר ביום ובלילה והיה רק זועה הבין שמועה"},{"number":20,"verse":"כ כי קצר המצע מהשתרע והמסכה צרה כהתכנס"},{"number":21,"verse":"כא כי כהר פרצים יקום יהוה כעמק בגבעון ירגז--לעשות מעשהו זר מעשהו ולעבד עבדתו נכריה עבדתו"},{"number":22,"verse":"כב ועתה אל תתלוצצו פן יחזקו מוסריכם כי כלה ונחרצה שמעתי מאת אדני יהוה צבאות--על כל הארץ {פ}"},{"number":23,"verse":"כג האזינו ושמעו קולי הקשיבו ושמעו אמרתי"},{"number":24,"verse":"כד הכל היום יחרש החרש לזרע יפתח וישדד אדמתו"},{"number":25,"verse":"כה הלוא אם שוה פניה והפיץ קצח וכמן יזרק ושם חטה שורה ושערה נסמן וכסמת גבלתו"},{"number":26,"verse":"כו ויסרו למשפט אלהיו יורנו"},{"number":27,"verse":"כז כי לא בחרוץ יודש קצח ואופן עגלה על כמן יוסב כי במטה יחבט קצח וכמן בשבט"},{"number":28,"verse":"כח לחם יודק כי לא לנצח אדוש ידושנו והמם גלגל עגלתו ופרשיו לא ידקנו"},{"number":29,"verse":"כט גם זאת מעם יהוה צבאות יצאה הפלא עצה הגדיל תושיה {פ}"}]}