{"bibleAbbr":"HAC","bookName":"Isaiah","bookEnglishName":"Isaiah","chapterNumber":50,"verses":[{"number":1,"verse":"א כה אמר יהוה אי זה ספר כריתות אמכם אשר שלחתיה או מי מנושי אשר מכרתי אתכם לו הן בעונתיכם נמכרתם ובפשעיכם שלחה אמכם"},{"number":2,"verse":"ב מדוע באתי ואין איש קראתי ואין עונה--הקצור קצרה ידי מפדות ואם אין בי כח להציל הן בגערתי אחריב ים אשים נהרות מדבר תבאש דגתם מאין מים ותמת בצמא"},{"number":3,"verse":"ג אלביש שמים קדרות ושק אשים כסותם {פ}"},{"number":4,"verse":"ד אדני יהוה נתן לי לשון למודים לדעת לעות את יעף דבר יעיר בבקר בבקר יעיר לי אזן לשמע כלמודים"},{"number":5,"verse":"ה אדני יהוה פתח לי אזן ואנכי לא מריתי אחור לא נסוגתי"},{"number":6,"verse":"ו גוי נתתי למכים ולחיי למרטים פני לא הסתרתי מכלמות ורק"},{"number":7,"verse":"ז ואדני יהוה יעזר לי על כן לא נכלמתי על כן שמתי פני כחלמיש ואדע כי לא אבוש"},{"number":8,"verse":"ח קרוב מצדיקי--מי יריב אתי נעמדה יחד מי בעל משפטי יגש אלי"},{"number":9,"verse":"ט הן אדני יהוה יעזר לי מי הוא ירשיעני הן כלם כבגד יבלו עש יאכלם {ס}"},{"number":10,"verse":"י מי בכם ירא יהוה שמע בקול עבדו--אשר הלך חשכים ואין נגה לו יבטח בשם יהוה וישען באלהיו {ס}"},{"number":11,"verse":"יא הן כלכם קדחי אש מאזרי זיקות לכו באור אשכם ובזיקות בערתם--מידי היתה זאת לכם למעצבה תשכבון {ס}"}]}