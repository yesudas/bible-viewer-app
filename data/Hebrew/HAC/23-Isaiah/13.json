{"bibleAbbr":"HAC","bookName":"Isaiah","bookEnglishName":"Isaiah","chapterNumber":13,"verses":[{"number":1,"verse":"א משא בבל--אשר חזה ישעיהו בן אמוץ"},{"number":2,"verse":"ב על הר נשפה שאו נס הרימו קול להם הניפו יד ויבאו פתחי נדיבים"},{"number":3,"verse":"ג אני צויתי למקדשי גם קראתי גבורי לאפי עליזי גאותי"},{"number":4,"verse":"ד קול המון בהרים דמות עם רב קול שאון ממלכות גוים נאספים--יהוה צבאות מפקד צבא מלחמה"},{"number":5,"verse":"ה באים מארץ מרחק מקצה השמים יהוה וכלי זעמו לחבל כל הארץ {ס}"},{"number":6,"verse":"ו הילילו כי קרוב יום יהוה כשד משדי יבוא"},{"number":7,"verse":"ז על כן כל ידים תרפינה וכל לבב אנוש ימס"},{"number":8,"verse":"ח ונבהלו--צירים וחבלים יאחזון כיולדה יחילון איש אל רעהו יתמהו פני להבים פניהם"},{"number":9,"verse":"ט הנה יום יהוה בא אכזרי ועברה וחרון אף--לשום הארץ לשמה וחטאיה ישמיד ממנה"},{"number":10,"verse":"י כי כוכבי השמים וכסיליהם לא יהלו אורם חשך השמש בצאתו וירח לא יגיה אורו"},{"number":11,"verse":"יא ופקדתי על תבל רעה ועל רשעים עונם והשבתי גאון זדים וגאות עריצים אשפיל"},{"number":12,"verse":"יב אוקיר אנוש מפז ואדם מכתם אופיר"},{"number":13,"verse":"יג על כן שמים ארגיז ותרעש הארץ ממקומה--בעברת יהוה צבאות וביום חרון אפו"},{"number":14,"verse":"יד והיה כצבי מדח וכצאן ואין מקבץ איש אל עמו יפנו ואיש אל ארצו ינוסו"},{"number":15,"verse":"טו כל הנמצא ידקר וכל הנספה יפול בחרב"},{"number":16,"verse":"טז ועלליהם ירטשו לעיניהם ישסו בתיהם ונשיהם תשגלנה (תשכבנה)"},{"number":17,"verse":"יז הנני מעיר עליהם את מדי אשר כסף לא יחשבו וזהב לא יחפצו בו"},{"number":18,"verse":"יח וקשתות נערים תרטשנה ופרי בטן לא ירחמו על בנים לא תחוס עינם"},{"number":19,"verse":"יט והיתה בבל צבי ממלכות תפארת גאון כשדים כמהפכת אלהים את סדם ואת עמרה"},{"number":20,"verse":"כ לא תשב לנצח ולא תשכן עד דור ודור ולא יהל שם ערבי ורעים לא ירבצו שם"},{"number":21,"verse":"כא ורבצו שם ציים ומלאו בתיהם אחים ושכנו שם בנות יענה ושעירים ירקדו שם"},{"number":22,"verse":"כב וענה איים באלמנותיו ותנים בהיכלי ענג וקרוב לבוא עתה וימיה לא ימשכו"}]}