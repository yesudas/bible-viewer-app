{"bibleAbbr":"HAC","bookName":"Isaiah","bookEnglishName":"Isaiah","chapterNumber":49,"verses":[{"number":1,"verse":"א שמעו איים אלי והקשיבו לאמים מרחוק יהוה מבטן קראני ממעי אמי הזכיר שמי"},{"number":2,"verse":"ב וישם פי כחרב חדה בצל ידו החביאני וישימני לחץ ברור באשפתו הסתירני"},{"number":3,"verse":"ג ויאמר לי עבדי אתה--ישראל אשר בך אתפאר"},{"number":4,"verse":"ד ואני אמרתי לריק יגעתי לתהו והבל כחי כליתי אכן משפטי את יהוה ופעלתי את אלהי {ס}"},{"number":5,"verse":"ה ועתה אמר יהוה יוצרי מבטן לעבד לו לשובב יעקב אליו וישראל לא (לו) יאסף ואכבד בעיני יהוה ואלהי היה עזי"},{"number":6,"verse":"ו ויאמר נקל מהיותך לי עבד להקים את שבטי יעקב ונצירי (ונצורי) ישראל להשיב ונתתיך לאור גוים להיות ישועתי עד קצה הארץ {ס}"},{"number":7,"verse":"ז כה אמר יהוה גאל ישראל קדושו לבזה נפש למתעב גוי לעבד משלים מלכים יראו וקמו שרים וישתחוו--למען יהוה אשר נאמן קדש ישראל ויבחרך {ס}"},{"number":8,"verse":"ח כה אמר יהוה בעת רצון עניתיך וביום ישועה עזרתיך ואצרך ואתנך לברית עם להקים ארץ להנחיל נחלות שממות"},{"number":9,"verse":"ט לאמר לאסורים צאו לאשר בחשך הגלו על דרכים ירעו ובכל שפיים מרעיתם"},{"number":10,"verse":"י לא ירעבו ולא יצמאו ולא יכם שרב ושמש כי מרחמם ינהגם ועל מבועי מים ינהלם"},{"number":11,"verse":"יא ושמתי כל הרי לדרך ומסלתי ירמון"},{"number":12,"verse":"יב הנה אלה מרחוק יבאו והנה אלה מצפון ומים ואלה מארץ סינים"},{"number":13,"verse":"יג רנו שמים וגילי ארץ יפצחו (ופצחו) הרים רנה כי נחם יהוה עמו וענייו ירחם {ס}"},{"number":14,"verse":"יד ותאמר ציון עזבני יהוה ואדני שכחני"},{"number":15,"verse":"טו התשכח אשה עולה מרחם בן בטנה גם אלה תשכחנה ואנכי לא אשכחך"},{"number":16,"verse":"טז הן על כפים חקתיך חומתיך נגדי תמיד"},{"number":17,"verse":"יז מהרו בניך מהרסיך ומחריביך ממך יצאו"},{"number":18,"verse":"יח שאי סביב עיניך וראי כלם נקבצו באו לך חי אני נאם יהוה כי כלם כעדי תלבשי ותקשרים ככלה"},{"number":19,"verse":"יט כי חרבתיך ושממתיך וארץ הרסתך כי עתה תצרי מיושב ורחקו מבלעיך"},{"number":20,"verse":"כ עוד יאמרו באזניך בני שכליך צר לי המקום גשה לי ואשבה"},{"number":21,"verse":"כא ואמרת בלבבך מי ילד לי את אלה ואני שכולה וגלמודה גלה וסורה ואלה מי גדל--הן אני נשארתי לבדי אלה איפה הם {פ}"},{"number":22,"verse":"כב כה אמר אדני יהוה הנה אשא אל גוים ידי ואל עמים ארים נסי והביאו בניך בחצן ובנתיך על כתף תנשאנה"},{"number":23,"verse":"כג והיו מלכים אמניך ושרותיהם מיניקתיך--אפים ארץ ישתחוו לך ועפר רגליך ילחכו וידעת כי אני יהוה אשר לא יבשו קוי {ס}"},{"number":24,"verse":"כד היקח מגבור מלקוח ואם שבי צדיק ימלט {ס}"},{"number":25,"verse":"כה כי כה אמר יהוה גם שבי גבור יקח ומלקוח עריץ ימלט ואת יריבך אנכי אריב ואת בניך אנכי אושיע"},{"number":26,"verse":"כו והאכלתי את מוניך את בשרם וכעסיס דמם ישכרון וידעו כל בשר כי אני יהוה מושיעך וגאלך אביר יעקב {ס}"}]}