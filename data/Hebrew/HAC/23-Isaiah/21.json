{"bibleAbbr":"HAC","bookName":"Isaiah","bookEnglishName":"Isaiah","chapterNumber":21,"verses":[{"number":1,"verse":"א משא מדבר ים כסופות בנגב לחלף ממדבר בא מארץ נוראה"},{"number":2,"verse":"ב חזות קשה הגד לי הבוגד בוגד והשודד שודד עלי עילם צורי מדי כל אנחתה השבתי"},{"number":3,"verse":"ג על כן מלאו מתני חלחלה--צירים אחזוני כצירי יולדה נעויתי משמע נבהלתי מראות"},{"number":4,"verse":"ד תעה לבבי פלצות בעתתני את נשף חשקי שם לי לחרדה"},{"number":5,"verse":"ה ערך השלחן צפה הצפית אכול שתה קומו השרים משחו מגן {ס}"},{"number":6,"verse":"ו כי כה אמר אלי אדני לך העמד המצפה אשר יראה יגיד"},{"number":7,"verse":"ז וראה רכב צמד פרשים--רכב חמור רכב גמל והקשיב קשב רב קשב"},{"number":8,"verse":"ח ויקרא אריה--על מצפה אדני אנכי עמד תמיד יומם ועל משמרתי אנכי נצב כל הלילות"},{"number":9,"verse":"ט והנה זה בא רכב איש צמד פרשים ויען ויאמר נפלה נפלה בבל וכל פסילי אלהיה שבר לארץ"},{"number":10,"verse":"י מדשתי ובן גרני אשר שמעתי מאת יהוה צבאות אלהי ישראל--הגדתי לכם {פ}"},{"number":11,"verse":"יא משא דומה אלי קרא משעיר שמר מה מלילה שמר מה מליל"},{"number":12,"verse":"יב אמר שמר אתה בקר וגם לילה אם תבעיון בעיו שבו אתיו {פ}"},{"number":13,"verse":"יג משא בערב ביער בערב תלינו ארחות דדנים"},{"number":14,"verse":"יד לקראת צמא התיו מים ישבי ארץ תימא בלחמו קדמו נדד"},{"number":15,"verse":"טו כי מפני חרבות נדדו מפני חרב נטושה ומפני קשת דרוכה ומפני כבד מלחמה {ס}"},{"number":16,"verse":"טז כי כה אמר אדני אלי בעוד שנה כשני שכיר וכלה כל כבוד קדר"},{"number":17,"verse":"יז ושאר מספר קשת גבורי בני קדר ימעטו כי יהוה אלהי ישראל דבר {ס}"}]}