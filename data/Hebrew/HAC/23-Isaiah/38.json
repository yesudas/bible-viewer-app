{"bibleAbbr":"HAC","bookName":"Isaiah","bookEnglishName":"Isaiah","chapterNumber":38,"verses":[{"number":1,"verse":"א בימים ההם חלה חזקיהו למות ויבוא אליו ישעיהו בן אמוץ הנביא ויאמר אליו כה אמר יהוה צו לביתך--כי מת אתה ולא תחיה"},{"number":2,"verse":"ב ויסב חזקיהו פניו אל הקיר ויתפלל אל יהוה"},{"number":3,"verse":"ג ויאמר אנה יהוה זכר נא את אשר התהלכתי לפניך באמת ובלב שלם והטוב בעיניך עשיתי ויבך חזקיהו בכי גדול {ס}"},{"number":4,"verse":"ד ויהי דבר יהוה אל ישעיהו לאמר"},{"number":5,"verse":"ה הלוך ואמרת אל חזקיהו כה אמר יהוה אלהי דוד אביך שמעתי את תפלתך ראיתי את דמעתך הנני יוסף על ימיך חמש עשרה שנה"},{"number":6,"verse":"ו ומכף מלך אשור אצילך ואת העיר הזאת וגנותי על העיר הזאת"},{"number":7,"verse":"ז וזה לך האות מאת יהוה אשר יעשה יהוה את הדבר הזה אשר דבר"},{"number":8,"verse":"ח הנני משיב את צל המעלות אשר ירדה במעלות אחז בשמש אחרנית--עשר מעלות ותשב השמש עשר מעלות במעלות אשר ירדה {ס}"},{"number":9,"verse":"ט מכתב לחזקיהו מלך יהודה בחלתו ויחי מחליו"},{"number":10,"verse":"י אני אמרתי בדמי ימי אלכה--בשערי שאול פקדתי יתר שנותי"},{"number":11,"verse":"יא אמרתי לא אראה יה יה בארץ החיים לא אביט אדם עוד עם יושבי חדל"},{"number":12,"verse":"יב דורי נסע ונגלה מני--כאהל רעי קפדתי כארג חיי מדלה יבצעני מיום עד לילה תשלימני"},{"number":13,"verse":"יג שויתי עד בקר כארי כן ישבר כל עצמותי מיום עד לילה תשלימני"},{"number":14,"verse":"יד כסוס עגור כן אצפצף אהגה כיונה דלו עיני למרום אדני עשקה לי ערבני"},{"number":15,"verse":"טו מה אדבר ואמר לי והוא עשה אדדה כל שנותי על מר נפשי"},{"number":16,"verse":"טז אדני עליהם יחיו ולכל בהן חיי רוחי ותחלימני והחיני"},{"number":17,"verse":"יז הנה לשלום מר לי מר ואתה חשקת נפשי משחת בלי כי השלכת אחרי גוך כל חטאי"},{"number":18,"verse":"יח כי לא שאול תודך מות יהללך לא ישברו יורדי בור אל אמתך"},{"number":19,"verse":"יט חי חי הוא יודך כמוני היום אב לבנים יודיע אל אמתך"},{"number":20,"verse":"כ יהוה להושיעני ונגנותי ננגן כל ימי חיינו על בית יהוה"},{"number":21,"verse":"כא ויאמר ישעיהו ישאו דבלת תאנים וימרחו על השחין ויחי"},{"number":22,"verse":"כב ויאמר חזקיהו מה אות כי אעלה בית יהוה {ס}"}]}