{"bibleAbbr":"HAC","bookName":"Isaiah","bookEnglishName":"Isaiah","chapterNumber":1,"verses":[{"number":1,"verse":"א חזון ישעיהו בן אמוץ אשר חזה על יהודה וירושלם--בימי עזיהו יותם אחז יחזקיהו מלכי יהודה"},{"number":2,"verse":"ב שמעו שמים והאזיני ארץ כי יהוה דבר בנים גדלתי ורוממתי והם פשעו בי"},{"number":3,"verse":"ג ידע שור קנהו וחמור אבוס בעליו ישראל לא ידע עמי לא התבונן"},{"number":4,"verse":"ד הוי גוי חטא עם כבד עון--זרע מרעים בנים משחיתים עזבו את יהוה נאצו את קדוש ישראל--נזרו אחור"},{"number":5,"verse":"ה על מה תכו עוד תוסיפו סרה כל ראש לחלי וכל לבב דוי"},{"number":6,"verse":"ו מכף רגל ועד ראש אין בו מתם פצע וחבורה ומכה טריה לא זרו ולא חבשו ולא רככה בשמן"},{"number":7,"verse":"ז ארצכם שממה עריכם שרפות אש אדמתכם לנגדכם זרים אכלים אתה ושממה כמהפכת זרים"},{"number":8,"verse":"ח ונותרה בת ציון כסכה בכרם כמלונה במקשה כעיר נצורה"},{"number":9,"verse":"ט לולי יהוה צבאות הותיר לנו שריד כמעט--כסדם היינו לעמרה דמינו {פ}"},{"number":10,"verse":"י שמעו דבר יהוה קציני סדם האזינו תורת אלהינו עם עמרה"},{"number":11,"verse":"יא למה לי רב זבחיכם יאמר יהוה שבעתי עלות אילים וחלב מריאים ודם פרים וכבשים ועתודים לא חפצתי"},{"number":12,"verse":"יב כי תבאו לראות פני--מי בקש זאת מידכם רמס חצרי"},{"number":13,"verse":"יג לא תוסיפו הביא מנחת שוא--קטרת תועבה היא לי חדש ושבת קרא מקרא לא אוכל און ועצרה"},{"number":14,"verse":"יד חדשיכם ומועדיכם שנאה נפשי היו עלי לטרח נלאיתי נשא"},{"number":15,"verse":"טו ובפרשכם כפיכם אעלים עיני מכם--גם כי תרבו תפלה אינני שמע ידיכם דמים מלאו"},{"number":16,"verse":"טז רחצו הזכו--הסירו רע מעלליכם מנגד עיני חדלו הרע"},{"number":17,"verse":"יז למדו היטב דרשו משפט אשרו חמוץ שפטו יתום ריבו אלמנה {ס}"},{"number":18,"verse":"יח לכו נא ונוכחה יאמר יהוה אם יהיו חטאיכם כשנים כשלג ילבינו אם יאדימו כתולע כצמר יהיו"},{"number":19,"verse":"יט אם תאבו ושמעתם--טוב הארץ תאכלו"},{"number":20,"verse":"כ ואם תמאנו ומריתם--חרב תאכלו כי פי יהוה דבר {פ}"},{"number":21,"verse":"כא איכה היתה לזונה קריה נאמנה מלאתי משפט צדק ילין בה--ועתה מרצחים"},{"number":22,"verse":"כב כספך היה לסיגים סבאך מהול במים"},{"number":23,"verse":"כג שריך סוררים וחברי גנבים--כלו אהב שחד ורדף שלמנים יתום לא ישפטו וריב אלמנה לא יבוא אליהם {ס}"},{"number":24,"verse":"כד לכן נאם האדון יהוה צבאות--אביר ישראל הוי אנחם מצרי ואנקמה מאויבי"},{"number":25,"verse":"כה ואשיבה ידי עליך ואצרף כבר סיגיך ואסירה כל בדיליך"},{"number":26,"verse":"כו ואשיבה שפטיך כבראשנה ויעציך כבתחלה אחרי כן יקרא לך עיר הצדק--קריה נאמנה"},{"number":27,"verse":"כז ציון במשפט תפדה ושביה בצדקה"},{"number":28,"verse":"כח ושבר פשעים וחטאים יחדו ועזבי יהוה יכלו"},{"number":29,"verse":"כט כי יבשו מאילים אשר חמדתם ותחפרו--מהגנות אשר בחרתם"},{"number":30,"verse":"ל כי תהיו כאלה נבלת עלה וכגנה אשר מים אין לה"},{"number":31,"verse":"לא והיה החסן לנערת ופעלו לניצוץ ובערו שניהם יחדו ואין מכבה {פ}"}]}