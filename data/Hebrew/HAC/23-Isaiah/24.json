{"bibleAbbr":"HAC","bookName":"Isaiah","bookEnglishName":"Isaiah","chapterNumber":24,"verses":[{"number":1,"verse":"א הנה יהוה בוקק הארץ ובולקה ועוה פניה והפיץ ישביה"},{"number":2,"verse":"ב והיה כעם ככהן כעבד כאדניו כשפחה כגברתה כקונה כמוכר כמלוה כלוה כנשה כאשר נשא בו"},{"number":3,"verse":"ג הבוק תבוק הארץ והבוז תבז כי יהוה דבר את הדבר הזה"},{"number":4,"verse":"ד אבלה נבלה הארץ אמללה נבלה תבל אמללו מרום עם הארץ"},{"number":5,"verse":"ה והארץ חנפה תחת ישביה כי עברו תורת חלפו חק הפרו ברית עולם"},{"number":6,"verse":"ו על כן אלה אכלה ארץ ויאשמו ישבי בה על כן חרו ישבי ארץ ונשאר אנוש מזער"},{"number":7,"verse":"ז אבל תירוש אמללה גפן נאנחו כל שמחי לב"},{"number":8,"verse":"ח שבת משוש תפים חדל שאון עליזים שבת משוש כנור"},{"number":9,"verse":"ט בשיר לא ישתו יין ימר שכר לשתיו"},{"number":10,"verse":"י נשברה קרית תהו סגר כל בית מבוא"},{"number":11,"verse":"יא צוחה על היין בחוצות ערבה כל שמחה גלה משוש הארץ"},{"number":12,"verse":"יב נשאר בעיר שמה ושאיה יכת שער"},{"number":13,"verse":"יג כי כה יהיה בקרב הארץ בתוך העמים כנקף זית כעוללת אם כלה בציר"},{"number":14,"verse":"יד המה ישאו קולם ירנו בגאון יהוה צהלו מים"},{"number":15,"verse":"טו על כן בארים כבדו יהוה באיי הים שם יהוה אלהי ישראל {ס}"},{"number":16,"verse":"טז מכנף הארץ זמרת שמענו צבי לצדיק ואמר רזי לי רזי לי אוי לי בגדים בגדו ובגד בוגדים בגדו"},{"number":17,"verse":"יז פחד ופחת ופח עליך יושב הארץ"},{"number":18,"verse":"יח והיה הנס מקול הפחד יפל אל הפחת והעולה מתוך הפחת ילכד בפח כי ארבות ממרום נפתחו וירעשו מוסדי ארץ"},{"number":19,"verse":"יט רעה התרעעה הארץ פור התפוררה ארץ מוט התמוטטה ארץ"},{"number":20,"verse":"כ נוע תנוע ארץ כשכור והתנודדה כמלונה וכבד עליה פשעה ונפלה ולא תסיף קום {ס}"},{"number":21,"verse":"כא והיה ביום ההוא יפקד יהוה על צבא המרום במרום ועל מלכי האדמה על האדמה"},{"number":22,"verse":"כב ואספו אספה אסיר על בור וסגרו על מסגר ומרב ימים יפקדו"},{"number":23,"verse":"כג וחפרה הלבנה ובושה החמה כי מלך יהוה צבאות בהר ציון ובירושלם ונגד זקניו כבוד {פ}"}]}