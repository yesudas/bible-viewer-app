{"bibleAbbr":"HAC","bookName":"Isaiah","bookEnglishName":"Isaiah","chapterNumber":19,"verses":[{"number":1,"verse":"א משא מצרים הנה יהוה רכב על עב קל ובא מצרים ונעו אלילי מצרים מפניו ולבב מצרים ימס בקרבו"},{"number":2,"verse":"ב וסכסכתי מצרים במצרים ונלחמו איש באחיו ואיש ברעהו עיר בעיר ממלכה בממלכה"},{"number":3,"verse":"ג ונבקה רוח מצרים בקרבו ועצתו אבלע ודרשו אל האלילים ואל האטים ואל האבות ואל הידענים"},{"number":4,"verse":"ד וסכרתי את מצרים ביד אדנים קשה ומלך עז ימשל בם נאם האדון יהוה צבאות"},{"number":5,"verse":"ה ונשתו מים מהים ונהר יחרב ויבש"},{"number":6,"verse":"ו והאזניחו נהרות דללו וחרבו יארי מצור קנה וסוף קמלו"},{"number":7,"verse":"ז ערות על יאור על פי יאור וכל מזרע יאור ייבש נדף ואיננו"},{"number":8,"verse":"ח ואנו הדיגים ואבלו כל משליכי ביאור חכה ופרשי מכמרת על פני מים אמללו"},{"number":9,"verse":"ט ובשו עבדי פשתים שריקות וארגים חורי"},{"number":10,"verse":"י והיו שתתיה מדכאים כל עשי שכר אגמי נפש"},{"number":11,"verse":"יא אך אולים שרי צען חכמי יעצי פרעה עצה נבערה איך תאמרו אל פרעה בן חכמים אני בן מלכי קדם"},{"number":12,"verse":"יב אים אפוא חכמיך ויגידו נא לך וידעו מה יעץ יהוה צבאות על מצרים"},{"number":13,"verse":"יג נואלו שרי צען נשאו שרי נף התעו את מצרים פנת שבטיה"},{"number":14,"verse":"יד יהוה מסך בקרבה רוח עועים והתעו את מצרים בכל מעשהו כהתעות שכור בקיאו"},{"number":15,"verse":"טו ולא יהיה למצרים מעשה אשר יעשה ראש וזנב כפה ואגמון"},{"number":16,"verse":"טז ביום ההוא יהיה מצרים כנשים וחרד ופחד מפני תנופת יד יהוה צבאות אשר הוא מניף עליו"},{"number":17,"verse":"יז והיתה אדמת יהודה למצרים לחגא כל אשר יזכיר אתה אליו יפחד--מפני עצת יהוה צבאות אשר הוא יועץ עליו {ס}"},{"number":18,"verse":"יח ביום ההוא יהיו חמש ערים בארץ מצרים מדברות שפת כנען ונשבעות ליהוה צבאות עיר ההרס יאמר לאחת {ס}"},{"number":19,"verse":"יט ביום ההוא יהיה מזבח ליהוה בתוך ארץ מצרים ומצבה אצל גבולה ליהוה"},{"number":20,"verse":"כ והיה לאות ולעד ליהוה צבאות בארץ מצרים כי יצעקו אל יהוה מפני לחצים וישלח להם מושיע ורב והצילם"},{"number":21,"verse":"כא ונודע יהוה למצרים וידעו מצרים את יהוה ביום ההוא ועבדו זבח ומנחה ונדרו נדר ליהוה ושלמו"},{"number":22,"verse":"כב ונגף יהוה את מצרים נגף ורפוא ושבו עד יהוה ונעתר להם ורפאם {ס}"},{"number":23,"verse":"כג ביום ההוא תהיה מסלה ממצרים אשורה ובא אשור במצרים ומצרים באשור ועבדו מצרים את אשור {ס}"},{"number":24,"verse":"כד ביום ההוא יהיה ישראל שלישיה למצרים ולאשור ברכה בקרב הארץ"},{"number":25,"verse":"כה אשר ברכו יהוה צבאות לאמר ברוך עמי מצרים ומעשה ידי אשור ונחלתי ישראל {ס}"}]}