{"bibleAbbr":"HAC","bookName":"Isaiah","bookEnglishName":"Isaiah","chapterNumber":54,"verses":[{"number":1,"verse":"א רני עקרה לא ילדה פצחי רנה וצהלי לא חלה כי רבים בני שוממה מבני בעולה אמר יהוה"},{"number":2,"verse":"ב הרחיבי מקום אהלך ויריעות משכנותיך יטו--אל תחשכי האריכי מיתריך ויתדתיך חזקי"},{"number":3,"verse":"ג כי ימין ושמאול תפרצי וזרעך גוים יירש וערים נשמות יושיבו"},{"number":4,"verse":"ד אל תיראי כי לא תבושי ואל תכלמי כי לא תחפירי כי בשת עלומיך תשכחי וחרפת אלמנותיך לא תזכרי עוד"},{"number":5,"verse":"ה כי בעליך עשיך יהוה צבאות שמו וגאלך קדוש ישראל אלהי כל הארץ יקרא"},{"number":6,"verse":"ו כי כאשה עזובה ועצובת רוח קראך יהוה ואשת נעורים כי תמאס אמר אלהיך"},{"number":7,"verse":"ז ברגע קטן עזבתיך וברחמים גדלים אקבצך"},{"number":8,"verse":"ח בשצף קצף הסתרתי פני רגע ממך ובחסד עולם רחמתיך--אמר גאלך יהוה {ס}"},{"number":9,"verse":"ט כי מי נח זאת לי אשר נשבעתי מעבר מי נח עוד על הארץ--כן נשבעתי מקצף עליך ומגער בך"},{"number":10,"verse":"י כי ההרים ימושו והגבעות תמוטינה--וחסדי מאתך לא ימוש וברית שלומי לא תמוט אמר מרחמך יהוה {ס}"},{"number":11,"verse":"יא עניה סערה לא נחמה הנה אנכי מרביץ בפוך אבניך ויסדתיך בספירים"},{"number":12,"verse":"יב ושמתי כדכד שמשתיך ושעריך לאבני אקדח וכל גבולך לאבני חפץ"},{"number":13,"verse":"יג וכל בניך למודי יהוה ורב שלום בניך"},{"number":14,"verse":"יד בצדקה תכונני רחקי מעשק כי לא תיראי וממחתה כי לא תקרב אליך"},{"number":15,"verse":"טו הן גור יגור אפס מאותי--מי גר אתך עליך יפול"},{"number":16,"verse":"טז הן (הנה) אנכי בראתי חרש--נפח באש פחם ומוציא כלי למעשהו ואנכי בראתי משחית לחבל"},{"number":17,"verse":"יז כל כלי יוצר עליך לא יצלח וכל לשון תקום אתך למשפט תרשיעי זאת נחלת עבדי יהוה וצדקתם מאתי--נאם יהוה {ס}"}]}