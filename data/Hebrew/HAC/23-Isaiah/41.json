{"bibleAbbr":"HAC","bookName":"Isaiah","bookEnglishName":"Isaiah","chapterNumber":41,"verses":[{"number":1,"verse":"א החרישו אלי איים ולאמים יחליפו כח יגשו אז ידברו יחדו למשפט נקרבה"},{"number":2,"verse":"ב מי העיר ממזרח צדק יקראהו לרגלו יתן לפניו גוים ומלכים ירד--יתן כעפר חרבו כקש נדף קשתו"},{"number":3,"verse":"ג ירדפם יעבור שלום ארח ברגליו לא יבוא"},{"number":4,"verse":"ד מי פעל ועשה קרא הדרות מראש אני יהוה ראשון ואת אחרנים אני הוא"},{"number":5,"verse":"ה ראו איים ויראו קצות הארץ יחרדו קרבו ויאתיון"},{"number":6,"verse":"ו איש את רעהו יעזרו ולאחיו יאמר חזק"},{"number":7,"verse":"ז ויחזק חרש את צרף מחליק פטיש את הולם פעם אמר לדבק טוב הוא ויחזקהו במסמרים לא ימוט {ס}"},{"number":8,"verse":"ח ואתה ישראל עבדי יעקב אשר בחרתיך זרע אברהם אהבי"},{"number":9,"verse":"ט אשר החזקתיך מקצות הארץ ומאציליה קראתיך ואמר לך עבדי אתה בחרתיך ולא מאסתיך"},{"number":10,"verse":"י אל תירא כי עמך אני אל תשתע כי אני אלהיך אמצתיך אף עזרתיך--אף תמכתיך בימין צדקי"},{"number":11,"verse":"יא הן יבשו ויכלמו כל הנחרים בך יהיו כאין ויאבדו אנשי ריבך"},{"number":12,"verse":"יב תבקשם ולא תמצאם אנשי מצתך יהיו כאין וכאפס אנשי מלחמתך"},{"number":13,"verse":"יג כי אני יהוה אלהיך--מחזיק ימינך האמר לך אל תירא אני עזרתיך {ס}"},{"number":14,"verse":"יד אל תיראי תולעת יעקב מתי ישראל אני עזרתיך נאם יהוה וגאלך קדוש ישראל"},{"number":15,"verse":"טו הנה שמתיך למורג חרוץ חדש--בעל פיפיות תדוש הרים ותדק וגבעות כמץ תשים"},{"number":16,"verse":"טז תזרם ורוח תשאם וסערה תפיץ אותם ואתה תגיל ביהוה בקדוש ישראל תתהלל {ס}"},{"number":17,"verse":"יז העניים והאביונים מבקשים מים ואין--לשונם בצמא נשתה אני יהוה אענם אלהי ישראל לא אעזבם"},{"number":18,"verse":"יח אפתח על שפיים נהרות ובתוך בקעות מעינות אשים מדבר לאגם מים וארץ ציה למוצאי מים"},{"number":19,"verse":"יט אתן במדבר ארז שטה והדס ועץ שמן אשים בערבה ברוש תדהר ותאשור--יחדו"},{"number":20,"verse":"כ למען יראו וידעו וישימו וישכילו יחדו--כי יד יהוה עשתה זאת וקדוש ישראל בראה {פ}"},{"number":21,"verse":"כא קרבו ריבכם יאמר יהוה הגישו עצמותיכם יאמר מלך יעקב"},{"number":22,"verse":"כב יגישו ויגידו לנו את אשר תקרינה הראשנות מה הנה הגידו ונשימה לבנו ונדעה אחריתן או הבאות השמיענו"},{"number":23,"verse":"כג הגידו האתיות לאחור ונדעה כי אלהים אתם אף תיטיבו ותרעו ונשתעה ונרא (ונראה) יחדו"},{"number":24,"verse":"כד הן אתם מאין ופעלכם מאפע תועבה יבחר בכם {פ}"},{"number":25,"verse":"כה העירותי מצפון ויאת ממזרח שמש יקרא בשמי ויבא סגנים כמו חמר וכמו יוצר ירמס טיט"},{"number":26,"verse":"כו מי הגיד מראש ונדעה ומלפנים ונאמר צדיק אף אין מגיד אף אין משמיע--אף אין שמע אמריכם"},{"number":27,"verse":"כז ראשון לציון הנה הנם ולירושלם מבשר אתן"},{"number":28,"verse":"כח וארא ואין איש ומאלה ואין יועץ ואשאלם וישיבו דבר"},{"number":29,"verse":"כט הן כלם און אפס מעשיהם רוח ותהו נסכיהם {פ}"}]}