{"bibleAbbr":"HAC","bookName":"Isaiah","bookEnglishName":"Isaiah","chapterNumber":2,"verses":[{"number":1,"verse":"א הדבר אשר חזה ישעיהו בן אמוץ על יהודה וירושלם"},{"number":2,"verse":"ב והיה באחרית הימים נכון יהיה הר בית יהוה בראש ההרים ונשא מגבעות ונהרו אליו כל הגוים"},{"number":3,"verse":"ג והלכו עמים רבים ואמרו לכו ונעלה אל הר יהוה אל בית אלהי יעקב וירנו מדרכיו ונלכה בארחתיו כי מציון תצא תורה ודבר יהוה מירושלם"},{"number":4,"verse":"ד ושפט בין הגוים והוכיח לעמים רבים וכתתו חרבותם לאתים וחניתותיהם למזמרות--לא ישא גוי אל גוי חרב ולא ילמדו עוד מלחמה {פ}"},{"number":5,"verse":"ה בית יעקב--לכו ונלכה באור יהוה"},{"number":6,"verse":"ו כי נטשתה עמך בית יעקב--כי מלאו מקדם ועננים כפלשתים ובילדי נכרים ישפיקו"},{"number":7,"verse":"ז ותמלא ארצו כסף וזהב ואין קצה לאצרתיו ותמלא ארצו סוסים ואין קצה למרכבתיו"},{"number":8,"verse":"ח ותמלא ארצו אלילים למעשה ידיו ישתחוו לאשר עשו אצבעתיו"},{"number":9,"verse":"ט וישח אדם וישפל איש ואל תשא להם"},{"number":10,"verse":"י בוא בצור והטמן בעפר מפני פחד יהוה ומהדר גאנו"},{"number":11,"verse":"יא עיני גבהות אדם שפל ושח רום אנשים ונשגב יהוה לבדו ביום ההוא {פ}"},{"number":12,"verse":"יב כי יום ליהוה צבאות על כל גאה--ורם ועל כל נשא ושפל"},{"number":13,"verse":"יג ועל כל ארזי הלבנון הרמים והנשאים ועל כל אלוני הבשן"},{"number":14,"verse":"יד ועל כל ההרים הרמים ועל כל הגבעות הנשאות"},{"number":15,"verse":"טו ועל כל מגדל גבה ועל כל חומה בצורה"},{"number":16,"verse":"טז ועל כל אניות תרשיש ועל כל שכיות החמדה"},{"number":17,"verse":"יז ושח גבהות האדם ושפל רום אנשים ונשגב יהוה לבדו ביום ההוא"},{"number":18,"verse":"יח והאלילים כליל יחלף"},{"number":19,"verse":"יט ובאו במערות צרים ובמחלות עפר--מפני פחד יהוה ומהדר גאונו בקומו לערץ הארץ"},{"number":20,"verse":"כ ביום ההוא ישליך האדם את אלילי כספו ואת אלילי זהבו--אשר עשו לו להשתחות לחפר פרות ולעטלפים"},{"number":21,"verse":"כא לבוא בנקרות הצרים ובסעפי הסלעים--מפני פחד יהוה ומהדר גאונו בקומו לערץ הארץ"},{"number":22,"verse":"כב חדלו לכם מן האדם אשר נשמה באפו כי במה נחשב הוא {פ}"}]}