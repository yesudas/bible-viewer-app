{"bibleAbbr":"HAC","bookName":"Isaiah","bookEnglishName":"Isaiah","chapterNumber":66,"verses":[{"number":1,"verse":"א כה אמר יהוה השמים כסאי והארץ הדם רגלי אי זה בית אשר תבנו לי ואי זה מקום מנוחתי"},{"number":2,"verse":"ב ואת כל אלה ידי עשתה ויהיו כל אלה נאם יהוה ואל זה אביט--אל עני ונכה רוח וחרד על דברי"},{"number":3,"verse":"ג שוחט השור מכה איש זובח השה ערף כלב מעלה מנחה דם חזיר מזכיר לבנה מברך און--גם המה בחרו בדרכיהם ובשקוציהם נפשם חפצה"},{"number":4,"verse":"ד גם אני אבחר בתעלליהם ומגורתם אביא להם--יען קראתי ואין עונה דברתי ולא שמעו ויעשו הרע בעיני ובאשר לא חפצתי בחרו {ס}"},{"number":5,"verse":"ה שמעו דבר יהוה החרדים אל דברו אמרו אחיכם שנאיכם מנדיכם למען שמי יכבד יהוה--ונראה בשמחתכם והם יבשו"},{"number":6,"verse":"ו קול שאון מעיר קול מהיכל קול יהוה משלם גמול לאיביו"},{"number":7,"verse":"ז בטרם תחיל ילדה בטרם יבוא חבל לה והמליטה זכר"},{"number":8,"verse":"ח מי שמע כזאת מי ראה כאלה--היוחל ארץ ביום אחד אם יולד גוי פעם אחת כי חלה גם ילדה ציון את בניה"},{"number":9,"verse":"ט האני אשביר ולא אוליד יאמר יהוה אם אני המוליד ועצרתי אמר אלהיך {ס}"},{"number":10,"verse":"י שמחו את ירושלם וגילו בה כל אהביה שישו אתה משוש כל המתאבלים עליה"},{"number":11,"verse":"יא למען תינקו ושבעתם משד תנחמיה למען תמצו והתענגתם מזיז כבודה {ס}"},{"number":12,"verse":"יב כי כה אמר יהוה הנני נטה אליה כנהר שלום וכנחל שוטף כבוד גוים--וינקתם על צד תנשאו ועל ברכים תשעשעו"},{"number":13,"verse":"יג כאיש אשר אמו תנחמנו--כן אנכי אנחמכם ובירושלם תנחמו"},{"number":14,"verse":"יד וראיתם ושש לבכם ועצמותיכם כדשא תפרחנה ונודעה יד יהוה את עבדיו וזעם את איביו {ס}"},{"number":15,"verse":"טו כי הנה יהוה באש יבוא וכסופה מרכבתיו--להשיב בחמה אפו וגערתו בלהבי אש"},{"number":16,"verse":"טז כי באש יהוה נשפט ובחרבו את כל בשר ורבו חללי יהוה"},{"number":17,"verse":"יז המתקדשים והמטהרים אל הגנות אחר אחד (אחת) בתוך אכלי בשר החזיר והשקץ והעכבר--יחדו יספו נאם יהוה"},{"number":18,"verse":"יח ואנכי מעשיהם ומחשבתיהם--באה לקבץ את כל הגוים והלשנות ובאו וראו את כבודי"},{"number":19,"verse":"יט ושמתי בהם אות ושלחתי מהם פליטים אל הגוים תרשיש פול ולוד משכי קשת--תבל ויון האיים הרחקים אשר לא שמעו את שמעי ולא ראו את כבודי--והגידו את כבודי בגוים"},{"number":20,"verse":"כ והביאו את כל אחיכם מכל הגוים מנחה ליהוה בסוסים וברכב ובצבים ובפרדים ובכרכרות על הר קדשי ירושלם--אמר יהוה כאשר יביאו בני ישראל את המנחה בכלי טהור בית יהוה"},{"number":21,"verse":"כא וגם מהם אקח לכהנים ללוים אמר יהוה"},{"number":22,"verse":"כב כי כאשר השמים החדשים והארץ החדשה אשר אני עשה עמדים לפני--נאם יהוה כן יעמד זרעכם ושמכם"},{"number":23,"verse":"כג והיה מדי חדש בחדשו ומדי שבת בשבתו יבוא כל בשר להשתחות לפני אמר יהוה"},{"number":24,"verse":"כד ויצאו וראו--בפגרי האנשים הפשעים בי כי תולעתם לא תמות ואשם לא תכבה והיו דראון לכל בשר {ש}"}]}