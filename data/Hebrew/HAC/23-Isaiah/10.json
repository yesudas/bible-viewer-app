{"bibleAbbr":"HAC","bookName":"Isaiah","bookEnglishName":"Isaiah","chapterNumber":10,"verses":[{"number":1,"verse":"א הוי החקקים חקקי און ומכתבים עמל כתבו"},{"number":2,"verse":"ב להטות מדין דלים ולגזל משפט עניי עמי--להיות אלמנות שללם ואת יתומים יבזו"},{"number":3,"verse":"ג ומה תעשו ליום פקדה ולשואה ממרחק תבוא על מי תנוסו לעזרה ואנה תעזבו כבודכם"},{"number":4,"verse":"ד בלתי כרע תחת אסיר ותחת הרוגים יפלו בכל זאת לא שב אפו ועוד ידו נטויה {פ}"},{"number":5,"verse":"ה הוי אשור שבט אפי ומטה הוא בידם זעמי"},{"number":6,"verse":"ו בגוי חנף אשלחנו ועל עם עברתי אצונו--לשלל שלל ולבז בז ולשימו (ולשומו) מרמס כחמר חוצות"},{"number":7,"verse":"ז והוא לא כן ידמה ולבבו לא כן יחשב כי להשמיד בלבבו ולהכרית גוים לא מעט"},{"number":8,"verse":"ח כי יאמר הלא שרי יחדו מלכים"},{"number":9,"verse":"ט הלא ככרכמיש כלנו אם לא כארפד חמת אם לא כדמשק שמרון"},{"number":10,"verse":"י כאשר מצאה ידי לממלכת האליל ופסיליהם מירושלם ומשמרון"},{"number":11,"verse":"יא הלא כאשר עשיתי לשמרון--ולאליליה כן אעשה לירושלם ולעצביה {פ}"},{"number":12,"verse":"יב והיה כי יבצע אדני את כל מעשהו בהר ציון ובירושלם--אפקד על פרי גדל לבב מלך אשור ועל תפארת רום עיניו"},{"number":13,"verse":"יג כי אמר בכח ידי עשיתי ובחכמתי כי נבנותי ואסיר גבולת עמים ועתידתיהם (ועתודתיהם) שושתי ואוריד כאביר יושבים"},{"number":14,"verse":"יד ותמצא כקן ידי לחיל העמים וכאסף ביצים עזבות כל הארץ אני אספתי ולא היה נדד כנף ופצה פה ומצפצף"},{"number":15,"verse":"טו היתפאר הגרזן על החצב בו אם יתגדל המשור על מניפו כהניף שבט ואת מרימיו כהרים מטה לא עץ {פ}"},{"number":16,"verse":"טז לכן ישלח האדון יהוה צבאות במשמניו--רזון ותחת כבדו יקד יקד כיקוד אש"},{"number":17,"verse":"יז והיה אור ישראל לאש וקדושו ללהבה ובערה ואכלה שיתו ושמירו--ביום אחד"},{"number":18,"verse":"יח וכבוד יערו וכרמלו מנפש ועד בשר יכלה והיה כמסס נסס"},{"number":19,"verse":"יט ושאר עץ יערו מספר יהיו ונער יכתבם {ס}"},{"number":20,"verse":"כ והיה ביום ההוא לא יוסיף עוד שאר ישראל ופליטת בית יעקב להשען על מכהו ונשען על יהוה קדוש ישראל--באמת"},{"number":21,"verse":"כא שאר ישוב שאר יעקב--אל אל גבור"},{"number":22,"verse":"כב כי אם יהיה עמך ישראל כחול הים--שאר ישוב בו כליון חרוץ שוטף צדקה"},{"number":23,"verse":"כג כי כלה ונחרצה--אדני יהוה צבאות עשה בקרב כל הארץ {פ}"},{"number":24,"verse":"כד לכן כה אמר אדני יהוה צבאות אל תירא עמי ישב ציון מאשור בשבט יככה ומטהו ישא עליך בדרך מצרים"},{"number":25,"verse":"כה כי עוד מעט מזער וכלה זעם ואפי על תבליתם"},{"number":26,"verse":"כו ועורר עליו יהוה צבאות שוט כמכת מדין בצור עורב ומטהו על הים ונשאו בדרך מצרים"},{"number":27,"verse":"כז והיה ביום ההוא יסור סבלו מעל שכמך ועלו מעל צוארך וחבל על מפני שמן"},{"number":28,"verse":"כח בא על עית עבר במגרון למכמש יפקיד כליו"},{"number":29,"verse":"כט עברו מעברה גבע מלון לנו חרדה הרמה--גבעת שאול נסה"},{"number":30,"verse":"ל צהלי קולך בת גלים הקשיבי לישה עניה ענתות"},{"number":31,"verse":"לא נדדה מדמנה ישבי הגבים העיזו"},{"number":32,"verse":"לב עוד היום בנב לעמד ינפף ידו הר בית (בת) ציון גבעת ירושלם {פ}"},{"number":33,"verse":"לג הנה האדון יהוה צבאות מסעף פארה במערצה ורמי הקומה גדועים והגבהים ישפלו"},{"number":34,"verse":"לד ונקף סבכי היער בברזל והלבנון באדיר יפול {ס}"}]}