{"bibleAbbr":"HAC","bookName":"Isaiah","bookEnglishName":"Isaiah","chapterNumber":7,"verses":[{"number":1,"verse":"א ויהי בימי אחז בן יותם בן עזיהו מלך יהודה עלה רצין מלך ארם ופקח בן רמליהו מלך ישראל ירושלם למלחמה עליה ולא יכל להלחם עליה"},{"number":2,"verse":"ב ויגד לבית דוד לאמר נחה ארם על אפרים וינע לבבו ולבב עמו כנוע עצי יער מפני רוח {ס}"},{"number":3,"verse":"ג ויאמר יהוה אל ישעיהו צא נא לקראת אחז אתה ושאר ישוב בנך אל קצה תעלת הברכה העליונה--אל מסלת שדה כובס"},{"number":4,"verse":"ד ואמרת אליו השמר והשקט אל תירא ולבבך אל ירך משני זנבות האודים העשנים האלה--בחרי אף רצין וארם ובן רמליהו"},{"number":5,"verse":"ה יען כי יעץ עליך ארם--רעה אפרים ובן רמליהו לאמר"},{"number":6,"verse":"ו נעלה ביהודה ונקיצנה ונבקענה אלינו ונמליך מלך בתוכה את בן טבאל {פ}"},{"number":7,"verse":"ז כה אמר אדני יהוה לא תקום ולא תהיה"},{"number":8,"verse":"ח כי ראש ארם דמשק וראש דמשק רצין ובעוד ששים וחמש שנה יחת אפרים מעם"},{"number":9,"verse":"ט וראש אפרים שמרון וראש שמרון בן רמליהו אם לא תאמינו כי לא תאמנו {פ}"},{"number":10,"verse":"י ויוסף יהוה דבר אל אחז לאמר"},{"number":11,"verse":"יא שאל לך אות מעם יהוה אלהיך העמק שאלה או הגבה למעלה"},{"number":12,"verse":"יב ויאמר אחז לא אשאל ולא אנסה את יהוה"},{"number":13,"verse":"יג ויאמר שמעו נא בית דוד המעט מכם הלאות אנשים כי תלאו גם את אלהי"},{"number":14,"verse":"יד לכן יתן אדני הוא לכם--אות הנה העלמה הרה וילדת בן וקראת שמו עמנו אל"},{"number":15,"verse":"טו חמאה ודבש יאכל--לדעתו מאוס ברע ובחור בטוב"},{"number":16,"verse":"טז כי בטרם ידע הנער מאס ברע--ובחר בטוב תעזב האדמה אשר אתה קץ מפני שני מלכיה"},{"number":17,"verse":"יז יביא יהוה עליך ועל עמך ועל בית אביך ימים אשר לא באו למיום סור אפרים מעל יהודה את מלך אשור {פ}"},{"number":18,"verse":"יח והיה ביום ההוא ישרק יהוה לזבוב אשר בקצה יארי מצרים ולדבורה--אשר בארץ אשור"},{"number":19,"verse":"יט ובאו ונחו כלם בנחלי הבתות ובנקיקי הסלעים ובכל הנעצוצים ובכל הנהללים"},{"number":20,"verse":"כ ביום ההוא יגלח אדני בתער השכירה בעברי נהר במלך אשור את הראש ושער הרגלים וגם את הזקן תספה {פ}"},{"number":21,"verse":"כא והיה ביום ההוא יחיה איש עגלת בקר ושתי צאן"},{"number":22,"verse":"כב והיה מרב עשות חלב--יאכל חמאה כי חמאה ודבש יאכל כל הנותר בקרב הארץ {ס}"},{"number":23,"verse":"כג והיה ביום ההוא--יהיה כל מקום אשר יהיה שם אלף גפן באלף כסף לשמיר ולשית יהיה"},{"number":24,"verse":"כד בחצים ובקשת יבוא שמה כי שמיר ושית תהיה כל הארץ"},{"number":25,"verse":"כה וכל ההרים אשר במעדר יעדרון--לא תבוא שמה יראת שמיר ושית והיה למשלח שור ולמרמס שה {פ}"}]}