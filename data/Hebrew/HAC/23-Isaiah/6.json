{"bibleAbbr":"HAC","bookName":"Isaiah","bookEnglishName":"Isaiah","chapterNumber":6,"verses":[{"number":1,"verse":"א בשנת מות המלך עזיהו ואראה את אדני ישב על כסא רם ונשא ושוליו מלאים את ההיכל"},{"number":2,"verse":"ב שרפים עמדים ממעל לו שש כנפים שש כנפים לאחד בשתים יכסה פניו ובשתים יכסה רגליו--ובשתים יעופף"},{"number":3,"verse":"ג וקרא זה אל זה ואמר קדוש קדוש קדוש יהוה צבאות מלא כל הארץ כבודו"},{"number":4,"verse":"ד וינעו אמות הספים מקול הקורא והבית ימלא עשן"},{"number":5,"verse":"ה ואמר אוי לי כי נדמיתי כי איש טמא שפתים אנכי ובתוך עם טמא שפתים אנכי יושב כי את המלך יהוה צבאות--ראו עיני"},{"number":6,"verse":"ו ויעף אלי אחד מן השרפים ובידו רצפה במלקחים--לקח מעל המזבח"},{"number":7,"verse":"ז ויגע על פי--ויאמר הנה נגע זה על שפתיך וסר עונך וחטאתך תכפר"},{"number":8,"verse":"ח ואשמע את קול אדני אמר את מי אשלח ומי ילך לנו ואמר הנני שלחני"},{"number":9,"verse":"ט ויאמר לך ואמרת לעם הזה שמעו שמוע ואל תבינו וראו ראו ואל תדעו"},{"number":10,"verse":"י השמן לב העם הזה ואזניו הכבד ועיניו השע פן יראה בעיניו ובאזניו ישמע ולבבו יבין ושב--ורפא לו"},{"number":11,"verse":"יא ואמר עד מתי אדני ויאמר עד אשר אם שאו ערים מאין יושב ובתים מאין אדם והאדמה תשאה שממה"},{"number":12,"verse":"יב ורחק יהוה את האדם ורבה העזובה בקרב הארץ"},{"number":13,"verse":"יג ועוד בה עשריה ושבה והיתה לבער כאלה וכאלון אשר בשלכת מצבת בם--זרע קדש מצבתה {פ}"}]}