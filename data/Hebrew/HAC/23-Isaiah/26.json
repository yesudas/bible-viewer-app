{"bibleAbbr":"HAC","bookName":"Isaiah","bookEnglishName":"Isaiah","chapterNumber":26,"verses":[{"number":1,"verse":"א ביום ההוא יושר השיר הזה בארץ יהודה עיר עז לנו ישועה ישית חומות וחל"},{"number":2,"verse":"ב פתחו שערים ויבא גוי צדיק שמר אמנים"},{"number":3,"verse":"ג יצר סמוך תצר שלום שלום כי בך בטוח"},{"number":4,"verse":"ד בטחו ביהוה עדי עד כי ביה יהוה צור עולמים"},{"number":5,"verse":"ה כי השח ישבי מרום קריה נשגבה ישפילנה ישפילה עד ארץ יגיענה עד עפר"},{"number":6,"verse":"ו תרמסנה רגל רגלי עני פעמי דלים"},{"number":7,"verse":"ז ארח לצדיק מישרים ישר מעגל צדיק תפלס"},{"number":8,"verse":"ח אף ארח משפטיך יהוה קוינוך--לשמך ולזכרך תאות נפש"},{"number":9,"verse":"ט נפשי אויתך בלילה אף רוחי בקרבי אשחרך כי כאשר משפטיך לארץ--צדק למדו ישבי תבל"},{"number":10,"verse":"י יחן רשע בל למד צדק בארץ נכחות יעול ובל יראה גאות יהוה {פ}"},{"number":11,"verse":"יא יהוה רמה ידך בל יחזיון יחזו ויבשו קנאת עם אף אש צריך תאכלם {ס}"},{"number":12,"verse":"יב יהוה תשפת שלום לנו כי גם כל מעשינו פעלת לנו {ס}"},{"number":13,"verse":"יג יהוה אלהינו בעלונו אדנים זולתך לבד בך נזכיר שמך"},{"number":14,"verse":"יד מתים בל יחיו--רפאים בל יקמו לכן פקדת ותשמידם ותאבד כל זכר למו"},{"number":15,"verse":"טו יספת לגוי יהוה יספת לגוי נכבדת רחקת כל קצוי ארץ {פ}"},{"number":16,"verse":"טז יהוה בצר פקדוך צקון לחש מוסרך למו"},{"number":17,"verse":"יז כמו הרה תקריב ללדת תחיל תזעק בחבליה--כן היינו מפניך יהוה"},{"number":18,"verse":"יח הרינו חלנו כמו ילדנו רוח ישועת בל נעשה ארץ ובל יפלו ישבי תבל"},{"number":19,"verse":"יט יחיו מתיך נבלתי יקומון הקיצו ורננו שכני עפר כי טל אורת טלך וארץ רפאים תפיל {פ}"},{"number":20,"verse":"כ לך עמי בא בחדריך וסגר דלתיך (דלתך) בעדך חבי כמעט רגע עד יעבור (יעבר) זעם"},{"number":21,"verse":"כא כי הנה יהוה יצא ממקומו לפקד עון ישב הארץ עליו וגלתה הארץ את דמיה ולא תכסה עוד על הרוגיה {פ}"}]}