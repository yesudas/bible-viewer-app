{"bibleAbbr":"HAC","bookName":"Isaiah","bookEnglishName":"Isaiah","chapterNumber":27,"verses":[{"number":1,"verse":"א ביום ההוא יפקד יהוה בחרבו הקשה והגדולה והחזקה על לויתן נחש ברח ועל לויתן נחש עקלתון והרג את התנין אשר בים {ס}"},{"number":2,"verse":"ב ביום ההוא כרם חמר ענו לה"},{"number":3,"verse":"ג אני יהוה נצרה לרגעים אשקנה פן יפקד עליה לילה ויום אצרנה"},{"number":4,"verse":"ד חמה אין לי מי יתנני שמיר שית במלחמה--אפשעה בה אציתנה יחד"},{"number":5,"verse":"ה או יחזק במעוזי יעשה שלום לי שלום יעשה לי"},{"number":6,"verse":"ו הבאים ישרש יעקב יציץ ופרח ישראל ומלאו פני תבל תנובה {פ}"},{"number":7,"verse":"ז הכמכת מכהו הכהו אם כהרג הרגיו הרג"},{"number":8,"verse":"ח בסאסאה בשלחה תריבנה הגה ברוחו הקשה ביום קדים"},{"number":9,"verse":"ט לכן בזאת יכפר עון יעקב וזה כל פרי הסר חטאתו בשומו כל אבני מזבח כאבני גר מנפצות לא יקמו אשרים וחמנים"},{"number":10,"verse":"י כי עיר בצורה בדד נוה משלח ונעזב כמדבר שם ירעה עגל ושם ירבץ וכלה סעפיה"},{"number":11,"verse":"יא ביבש קצירה תשברנה נשים באות מאירות אותה כי לא עם בינות הוא--על כן לא ירחמנו עשהו ויצרו לא יחננו {פ}"},{"number":12,"verse":"יב והיה ביום ההוא יחבט יהוה משבלת הנהר עד נחל מצרים ואתם תלקטו לאחד אחד בני ישראל {פ}"},{"number":13,"verse":"יג והיה ביום ההוא יתקע בשופר גדול ובאו האבדים בארץ אשור והנדחים בארץ מצרים והשתחוו ליהוה בהר הקדש בירושלם {פ}"}]}