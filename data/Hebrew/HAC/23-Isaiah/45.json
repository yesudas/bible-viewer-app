{"bibleAbbr":"HAC","bookName":"Isaiah","bookEnglishName":"Isaiah","chapterNumber":45,"verses":[{"number":1,"verse":"א כה אמר יהוה למשיחו לכורש אשר החזקתי בימינו לרד לפניו גוים ומתני מלכים אפתח--לפתח לפניו דלתים ושערים לא יסגרו"},{"number":2,"verse":"ב אני לפניך אלך והדורים אושר (אישר) דלתות נחושה אשבר ובריחי ברזל אגדע"},{"number":3,"verse":"ג ונתתי לך אוצרות חשך ומטמני מסתרים למען תדע כי אני יהוה הקורא בשמך--אלהי ישראל"},{"number":4,"verse":"ד למען עבדי יעקב וישראל בחירי ואקרא לך בשמך אכנך ולא ידעתני"},{"number":5,"verse":"ה אני יהוה ואין עוד זולתי אין אלהים אאזרך ולא ידעתני"},{"number":6,"verse":"ו למען ידעו ממזרח שמש וממערבה כי אפס בלעדי אני יהוה ואין עוד"},{"number":7,"verse":"ז יוצר אור ובורא חשך עשה שלום ובורא רע אני יהוה עשה כל אלה {פ}"},{"number":8,"verse":"ח הרעיפו שמים ממעל ושחקים יזלו צדק תפתח ארץ ויפרו ישע וצדקה תצמיח יחד--אני יהוה בראתיו {ס}"},{"number":9,"verse":"ט הוי רב את יצרו--חרש את חרשי אדמה היאמר חמר ליצרו מה תעשה ופעלך אין ידים לו {ס}"},{"number":10,"verse":"י הוי אמר לאב מה תוליד ולאשה מה תחילין {ס}"},{"number":11,"verse":"יא כה אמר יהוה קדוש ישראל ויצרו האתיות שאלוני על בני ועל פעל ידי תצוני"},{"number":12,"verse":"יב אנכי עשיתי ארץ ואדם עליה בראתי אני ידי נטו שמים וכל צבאם צויתי"},{"number":13,"verse":"יג אנכי העירתהו בצדק וכל דרכיו אישר הוא יבנה עירי וגלותי ישלח--לא במחיר ולא בשחד אמר יהוה צבאות {ס}"},{"number":14,"verse":"יד כה אמר יהוה יגיע מצרים וסחר כוש וסבאים אנשי מדה עליך יעברו ולך יהיו אחריך ילכו בזקים יעברו ואליך ישתחוו אליך יתפללו אך בך אל ואין עוד אפס אלהים"},{"number":15,"verse":"טו אכן אתה אל מסתתר--אלהי ישראל מושיע"},{"number":16,"verse":"טז בושו וגם נכלמו כלם יחדו הלכו בכלמה חרשי צירים"},{"number":17,"verse":"יז ישראל נושע ביהוה תשועת עולמים לא תבשו ולא תכלמו עד עולמי עד {פ}"},{"number":18,"verse":"יח כי כה אמר יהוה בורא השמים הוא האלהים יצר הארץ ועשה הוא כוננה--לא תהו בראה לשבת יצרה אני יהוה ואין עוד"},{"number":19,"verse":"יט לא בסתר דברתי במקום ארץ חשך--לא אמרתי לזרע יעקב תהו בקשוני אני יהוה דבר צדק מגיד מישרים"},{"number":20,"verse":"כ הקבצו ובאו התנגשו יחדו פליטי הגוים לא ידעו הנשאים את עץ פסלם ומתפללים אל אל לא יושיע"},{"number":21,"verse":"כא הגידו והגישו אף יועצו יחדו מי השמיע זאת מקדם מאז הגידה הלוא אני יהוה ואין עוד אלהים מבלעדי--אל צדיק ומושיע אין זולתי"},{"number":22,"verse":"כב פנו אלי והושעו כל אפסי ארץ כי אני אל ואין עוד"},{"number":23,"verse":"כג בי נשבעתי--יצא מפי צדקה דבר ולא ישוב כי לי תכרע כל ברך תשבע כל לשון"},{"number":24,"verse":"כד אך ביהוה לי אמר צדקות ועז עדיו יבוא ויבשו כל הנחרים בו"},{"number":25,"verse":"כה ביהוה יצדקו ויתהללו כל זרע ישראל"}]}