{"bibleAbbr":"HAC","bookName":"Isaiah","bookEnglishName":"Isaiah","chapterNumber":60,"verses":[{"number":1,"verse":"א קומי אורי כי בא אורך וכבוד יהוה עליך זרח"},{"number":2,"verse":"ב כי הנה החשך יכסה ארץ וערפל לאמים ועליך יזרח יהוה וכבודו עליך יראה"},{"number":3,"verse":"ג והלכו גוים לאורך ומלכים לנגה זרחך"},{"number":4,"verse":"ד שאי סביב עיניך וראי--כלם נקבצו באו לך בניך מרחוק יבאו ובנותיך על צד תאמנה"},{"number":5,"verse":"ה אז תראי ונהרת ופחד ורחב לבבך כי יהפך עליך המון ים חיל גוים יבאו לך"},{"number":6,"verse":"ו שפעת גמלים תכסך בכרי מדין ועיפה--כלם משבא יבאו זהב ולבונה ישאו ותהלת יהוה יבשרו"},{"number":7,"verse":"ז כל צאן קדר יקבצו לך אילי נביות ישרתונך יעלו על רצון מזבחי ובית תפארתי אפאר"},{"number":8,"verse":"ח מי אלה כעב תעופינה וכיונים אל ארבתיהם"},{"number":9,"verse":"ט כי לי איים יקוו ואניות תרשיש בראשנה להביא בניך מרחוק כספם וזהבם אתם--לשם יהוה אלהיך ולקדוש ישראל כי פארך"},{"number":10,"verse":"י ובנו בני נכר חמתיך ומלכיהם ישרתונך כי בקצפי הכיתיך וברצוני רחמתיך"},{"number":11,"verse":"יא ופתחו שעריך תמיד יומם ולילה לא יסגרו להביא אליך חיל גוים ומלכיהם נהוגים"},{"number":12,"verse":"יב כי הגוי והממלכה אשר לא יעבדוך יאבדו והגוים חרב יחרבו"},{"number":13,"verse":"יג כבוד הלבנון אליך יבוא ברוש תדהר ותאשור יחדו--לפאר מקום מקדשי ומקום רגלי אכבד"},{"number":14,"verse":"יד והלכו אליך שחוח בני מעניך והשתחוו על כפות רגליך כל מנאציך וקראו לך עיר יהוה ציון קדוש ישראל"},{"number":15,"verse":"טו תחת היותך עזובה ושנואה ואין עובר ושמתיך לגאון עולם משוש דור ודור"},{"number":16,"verse":"טז וינקת חלב גוים ושד מלכים תינקי וידעת כי אני יהוה מושיעך וגאלך אביר יעקב"},{"number":17,"verse":"יז תחת הנחשת אביא זהב ותחת הברזל אביא כסף ותחת העצים נחשת ותחת האבנים ברזל ושמתי פקדתך שלום ונגשיך צדקה"},{"number":18,"verse":"יח לא ישמע עוד חמס בארצך שד ושבר בגבוליך וקראת ישועה חומתיך ושעריך תהלה"},{"number":19,"verse":"יט לא יהיה לך עוד השמש לאור יומם ולנגה הירח לא יאיר לך והיה לך יהוה לאור עולם ואלהיך לתפארתך"},{"number":20,"verse":"כ לא יבוא עוד שמשך וירחך לא יאסף כי יהוה יהיה לך לאור עולם ושלמו ימי אבלך"},{"number":21,"verse":"כא ועמך כלם צדיקים לעולם יירשו ארץ נצר מטעו (מטעי) מעשה ידי להתפאר"},{"number":22,"verse":"כב הקטן יהיה לאלף והצעיר לגוי עצום אני יהוה בעתה אחישנה {ס}"}]}