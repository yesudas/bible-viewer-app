{"bibleAbbr":"HAC","bookName":"Isaiah","bookEnglishName":"Isaiah","chapterNumber":42,"verses":[{"number":1,"verse":"א הן עבדי אתמך בו בחירי רצתה נפשי נתתי רוחי עליו משפט לגוים יוציא"},{"number":2,"verse":"ב לא יצעק ולא ישא ולא ישמיע בחוץ קולו"},{"number":3,"verse":"ג קנה רצוץ לא ישבור ופשתה כהה לא יכבנה לאמת יוציא משפט"},{"number":4,"verse":"ד לא יכהה ולא ירוץ עד ישים בארץ משפט ולתורתו איים ייחלו {פ}"},{"number":5,"verse":"ה כה אמר האל יהוה בורא השמים ונוטיהם רקע הארץ וצאצאיה נתן נשמה לעם עליה ורוח להלכים בה"},{"number":6,"verse":"ו אני יהוה קראתיך בצדק ואחזק בידך ואצרך ואתנך לברית עם--לאור גוים"},{"number":7,"verse":"ז לפקח עינים עורות להוציא ממסגר אסיר מבית כלא ישבי חשך"},{"number":8,"verse":"ח אני יהוה הוא שמי וכבודי לאחר לא אתן ותהלתי לפסילים"},{"number":9,"verse":"ט הראשנות הנה באו וחדשות אני מגיד בטרם תצמחנה אשמיע אתכם {פ}"},{"number":10,"verse":"י שירו ליהוה שיר חדש תהלתו מקצה הארץ יורדי הים ומלאו איים וישביהם"},{"number":11,"verse":"יא ישאו מדבר ועריו חצרים תשב קדר ירנו ישבי סלע מראש הרים יצוחו"},{"number":12,"verse":"יב ישימו ליהוה כבוד ותהלתו באיים יגידו"},{"number":13,"verse":"יג יהוה כגבור יצא כאיש מלחמות יעיר קנאה יריע אף יצריח--על איביו יתגבר {ס}"},{"number":14,"verse":"יד החשיתי מעולם--אחריש אתאפק כיולדה אפעה אשם ואשאף יחד"},{"number":15,"verse":"טו אחריב הרים וגבעות וכל עשבם אוביש ושמתי נהרות לאיים ואגמים אוביש"},{"number":16,"verse":"טז והולכתי עורים בדרך לא ידעו--בנתיבות לא ידעו אדריכם אשים מחשך לפניהם לאור ומעקשים למישור--אלה הדברים עשיתם ולא עזבתים"},{"number":17,"verse":"יז נסגו אחור יבשו בשת הבטחים בפסל האמרים למסכה אתם אלהינו {פ}"},{"number":18,"verse":"יח החרשים שמעו והעורים הביטו לראות"},{"number":19,"verse":"יט מי עור כי אם עבדי וחרש כמלאכי אשלח מי עור כמשלם ועור כעבד יהוה"},{"number":20,"verse":"כ ראית (ראות) רבות ולא תשמר פקוח אזנים ולא ישמע"},{"number":21,"verse":"כא יהוה חפץ למען צדקו יגדיל תורה ויאדיר"},{"number":22,"verse":"כב והוא עם בזוז ושסוי הפח בחורים כלם ובבתי כלאים החבאו היו לבז ואין מציל משסה ואין אמר השב"},{"number":23,"verse":"כג מי בכם יאזין זאת יקשב וישמע לאחור"},{"number":24,"verse":"כד מי נתן למשוסה (למשסה) יעקב וישראל לבזזים הלוא יהוה זו חטאנו לו ולא אבו בדרכיו הלוך ולא שמעו בתורתו"},{"number":25,"verse":"כה וישפך עליו חמה אפו ועזוז מלחמה ותלהטהו מסביב ולא ידע ותבער בו ולא ישים על לב"}]}