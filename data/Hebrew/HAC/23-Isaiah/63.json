{"bibleAbbr":"HAC","bookName":"Isaiah","bookEnglishName":"Isaiah","chapterNumber":63,"verses":[{"number":1,"verse":"א מי זה בא מאדום חמוץ בגדים מבצרה זה הדור בלבושו צעה ברב כחו אני מדבר בצדקה רב להושיע"},{"number":2,"verse":"ב מדוע אדם ללבושך ובגדיך כדרך בגת"},{"number":3,"verse":"ג פורה דרכתי לבדי ומעמים אין איש אתי ואדרכם באפי וארמסם בחמתי ויז נצחם על בגדי וכל מלבושי אגאלתי"},{"number":4,"verse":"ד כי יום נקם בלבי ושנת גאולי באה"},{"number":5,"verse":"ה ואביט ואין עזר ואשתומם ואין סומך ותושע לי זרעי וחמתי היא סמכתני"},{"number":6,"verse":"ו ואבוס עמים באפי ואשכרם בחמתי ואוריד לארץ נצחם {ס}"},{"number":7,"verse":"ז חסדי יהוה אזכיר תהלת יהוה כעל כל אשר גמלנו יהוה ורב טוב לבית ישראל אשר גמלם כרחמיו וכרב חסדיו"},{"number":8,"verse":"ח ויאמר אך עמי המה בנים לא ישקרו ויהי להם למושיע"},{"number":9,"verse":"ט בכל צרתם לא (לו) צר ומלאך פניו הושיעם--באהבתו ובחמלתו הוא גאלם וינטלם וינשאם כל ימי עולם"},{"number":10,"verse":"י והמה מרו ועצבו את רוח קדשו ויהפך להם לאויב הוא נלחם בם"},{"number":11,"verse":"יא ויזכר ימי עולם משה עמו איה המעלם מים את רעי צאנו--איה השם בקרבו את רוח קדשו"},{"number":12,"verse":"יב מוליך לימין משה זרוע תפארתו בוקע מים מפניהם לעשות לו שם עולם"},{"number":13,"verse":"יג מוליכם בתהמות כסוס במדבר לא יכשלו"},{"number":14,"verse":"יד כבהמה בבקעה תרד רוח יהוה תניחנו--כן נהגת עמך לעשות לך שם תפארת"},{"number":15,"verse":"טו הבט משמים וראה מזבל קדשך ותפארתך איה קנאתך וגבורתך המון מעיך ורחמיך אלי התאפקו"},{"number":16,"verse":"טז כי אתה אבינו--כי אברהם לא ידענו וישראל לא יכירנו אתה יהוה אבינו גאלנו מעולם שמך"},{"number":17,"verse":"יז למה תתענו יהוה מדרכיך תקשיח לבנו מיראתך שוב למען עבדיך שבטי נחלתך"},{"number":18,"verse":"יח למצער ירשו עם קדשך צרינו בוססו מקדשך"},{"number":19,"verse":"יט היינו מעולם לא משלת בם--לא נקרא שמך עליהם לוא קרעת שמים ירדת מפניך הרים נזלו"}]}