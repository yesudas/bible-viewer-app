{"bibleAbbr":"HAC","bookName":"Isaiah","bookEnglishName":"Isaiah","chapterNumber":34,"verses":[{"number":1,"verse":"א קרבו גוים לשמע ולאמים הקשיבו תשמע הארץ ומלאה תבל וכל צאצאיה"},{"number":2,"verse":"ב כי קצף ליהוה על כל הגוים וחמה על כל צבאם החרימם נתנם לטבח"},{"number":3,"verse":"ג וחלליהם ישלכו ופגריהם יעלה באשם ונמסו הרים מדמם"},{"number":4,"verse":"ד ונמקו כל צבא השמים ונגלו כספר השמים וכל צבאם יבול--כנבל עלה מגפן וכנבלת מתאנה"},{"number":5,"verse":"ה כי רותה בשמים חרבי הנה על אדום תרד ועל עם חרמי למשפט"},{"number":6,"verse":"ו חרב ליהוה מלאה דם הדשנה מחלב מדם כרים ועתודים מחלב כליות אילים כי זבח ליהוה בבצרה וטבח גדול בארץ אדום"},{"number":7,"verse":"ז וירדו ראמים עמם ופרים עם אבירים ורותה ארצם מדם ועפרם מחלב ידשן"},{"number":8,"verse":"ח כי יום נקם ליהוה--שנת שלומים לריב ציון"},{"number":9,"verse":"ט ונהפכו נחליה לזפת ועפרה לגפרית והיתה ארצה לזפת בערה"},{"number":10,"verse":"י לילה ויומם לא תכבה לעולם יעלה עשנה מדור לדור תחרב--לנצח נצחים אין עבר בה"},{"number":11,"verse":"יא וירשוה קאת וקפוד וינשוף וערב ישכנו בה ונטה עליה קו תהו ואבני בהו"},{"number":12,"verse":"יב חריה ואין שם מלוכה יקראו וכל שריה יהיו אפס"},{"number":13,"verse":"יג ועלתה ארמנתיה סירים קמוש וחוח במבצריה והיתה נוה תנים חציר לבנות יענה"},{"number":14,"verse":"יד ופגשו ציים את איים ושעיר על רעהו יקרא אך שם הרגיעה לילית ומצאה לה מנוח"},{"number":15,"verse":"טו שמה קננה קפוז ותמלט ובקעה ודגרה בצלה אך שם נקבצו דיות אשה רעותה"},{"number":16,"verse":"טז דרשו מעל ספר יהוה וקראו--אחת מהנה לא נעדרה אשה רעותה לא פקדו כי פי הוא צוה ורוחו הוא קבצן"},{"number":17,"verse":"יז והוא הפיל להן גורל וידו חלקתה להם בקו עד עולם יירשוה--לדור ודור ישכנו בה {ס}"}]}