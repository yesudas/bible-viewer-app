{"bibleAbbr":"HAC","bookName":"Isaiah","bookEnglishName":"Isaiah","chapterNumber":9,"verses":[{"number":1,"verse":"א העם ההלכים בחשך ראו אור גדול ישבי בארץ צלמות אור נגה עליהם"},{"number":2,"verse":"ב הרבית הגוי לא (לו) הגדלת השמחה שמחו לפניך כשמחת בקציר כאשר יגילו בחלקם שלל"},{"number":3,"verse":"ג כי את על סבלו ואת מטה שכמו שבט הנגש בו--החתת כיום מדין"},{"number":4,"verse":"ד כי כל סאון סאן ברעש ושמלה מגוללה בדמים והיתה לשרפה מאכלת אש"},{"number":5,"verse":"ה כי ילד ילד לנו בן נתן לנו ותהי המשרה על שכמו ויקרא שמו פלא יועץ אל גבור אבי עד שר שלום"},{"number":6,"verse":"ו לם רבה (למרבה) המשרה ולשלום אין קץ על כסא דוד ועל ממלכתו להכין אתה ולסעדה במשפט ובצדקה מעתה ועד עולם קנאת יהוה צבאות תעשה זאת {פ}"},{"number":7,"verse":"ז דבר שלח אדני ביעקב ונפל בישראל"},{"number":8,"verse":"ח וידעו העם כלו אפרים ויושב שמרון בגאוה ובגדל לבב לאמר"},{"number":9,"verse":"ט לבנים נפלו וגזית נבנה שקמים גדעו וארזים נחליף"},{"number":10,"verse":"י וישגב יהוה את צרי רצין עליו ואת איביו יסכסך"},{"number":11,"verse":"יא ארם מקדם ופלשתים מאחור ויאכלו את ישראל בכל פה בכל זאת לא שב אפו ועוד ידו נטויה"},{"number":12,"verse":"יב והעם לא שב עד המכהו ואת יהוה צבאות לא דרשו {ס}"},{"number":13,"verse":"יג ויכרת יהוה מישראל ראש וזנב כפה ואגמון--יום אחד"},{"number":14,"verse":"יד זקן ונשוא פנים הוא הראש ונביא מורה שקר הוא הזנב"},{"number":15,"verse":"טו ויהיו מאשרי העם הזה מתעים ומאשריו מבלעים"},{"number":16,"verse":"טז על כן על בחוריו לא ישמח אדני ואת יתמיו ואת אלמנותיו לא ירחם--כי כלו חנף ומרע וכל פה דבר נבלה בכל זאת לא שב אפו ועוד ידו נטויה"},{"number":17,"verse":"יז כי בערה כאש רשעה שמיר ושית תאכל ותצת בסבכי היער ויתאבכו גאות עשן"},{"number":18,"verse":"יח בעברת יהוה צבאות נעתם ארץ ויהי העם כמאכלת אש איש אל אחיו לא יחמלו"},{"number":19,"verse":"יט ויגזר על ימין ורעב ויאכל על שמאול ולא שבעו איש בשר זרעו יאכלו"},{"number":20,"verse":"כ מנשה את אפרים ואפרים את מנשה--יחדו המה על יהודה בכל זאת לא שב אפו ועוד ידו נטויה {ס}"}]}