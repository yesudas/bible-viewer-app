{"bibleAbbr":"HAC","bookName":"Isaiah","bookEnglishName":"Isaiah","chapterNumber":11,"verses":[{"number":1,"verse":"א ויצא חטר מגזע ישי ונצר משרשיו יפרה"},{"number":2,"verse":"ב ונחה עליו רוח יהוה--רוח חכמה ובינה רוח עצה וגבורה רוח דעת ויראת יהוה"},{"number":3,"verse":"ג והריחו ביראת יהוה ולא למראה עיניו ישפוט ולא למשמע אזניו יוכיח"},{"number":4,"verse":"ד ושפט בצדק דלים והוכיח במישור לענוי ארץ והכה ארץ בשבט פיו וברוח שפתיו ימית רשע"},{"number":5,"verse":"ה והיה צדק אזור מתניו והאמונה אזור חלציו"},{"number":6,"verse":"ו וגר זאב עם כבש ונמר עם גדי ירבץ ועגל וכפיר ומריא יחדו ונער קטן נהג בם"},{"number":7,"verse":"ז ופרה ודב תרעינה יחדו ירבצו ילדיהן ואריה כבקר יאכל תבן"},{"number":8,"verse":"ח ושעשע יונק על חר פתן ועל מאורת צפעוני גמול ידו הדה"},{"number":9,"verse":"ט לא ירעו ולא ישחיתו בכל הר קדשי כי מלאה הארץ דעה את יהוה כמים לים מכסים {ס}"},{"number":10,"verse":"י והיה ביום ההוא שרש ישי אשר עמד לנס עמים אליו גוים ידרשו והיתה מנחתו כבוד {פ}"},{"number":11,"verse":"יא והיה ביום ההוא יוסיף אדני שנית ידו לקנות את שאר עמו--אשר ישאר מאשור וממצרים ומפתרוס ומכוש ומעילם ומשנער ומחמת ומאיי הים"},{"number":12,"verse":"יב ונשא נס לגוים ואסף נדחי ישראל ונפצות יהודה יקבץ מארבע כנפות הארץ"},{"number":13,"verse":"יג וסרה קנאת אפרים וצררי יהודה יכרתו אפרים לא יקנא את יהודה ויהודה לא יצר את אפרים"},{"number":14,"verse":"יד ועפו בכתף פלשתים ימה יחדו יבזו את בני קדם אדום ומואב משלוח ידם ובני עמון משמעתם"},{"number":15,"verse":"טו והחרים יהוה את לשון ים מצרים והניף ידו על הנהר בעים רוחו והכהו לשבעה נחלים והדריך בנעלים"},{"number":16,"verse":"טז והיתה מסלה--לשאר עמו אשר ישאר מאשור כאשר היתה לישראל ביום עלתו מארץ מצרים"}]}