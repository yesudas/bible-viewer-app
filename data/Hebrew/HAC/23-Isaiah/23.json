{"bibleAbbr":"HAC","bookName":"Isaiah","bookEnglishName":"Isaiah","chapterNumber":23,"verses":[{"number":1,"verse":"א משא צר הילילו אניות תרשיש כי שדד מבית מבוא מארץ כתים נגלה למו"},{"number":2,"verse":"ב דמו ישבי אי סחר צידון עבר ים מלאוך"},{"number":3,"verse":"ג ובמים רבים זרע שחר קציר יאור תבואתה ותהי סחר גוים"},{"number":4,"verse":"ד בושי צידון--כי אמר ים מעוז הים לאמר לא חלתי ולא ילדתי ולא גדלתי בחורים--רוממתי בתולות"},{"number":5,"verse":"ה כאשר שמע למצרים יחילו כשמע צר"},{"number":6,"verse":"ו עברו תרשישה הילילו ישבי אי"},{"number":7,"verse":"ז הזאת לכם עליזה מימי קדם קדמתה יבלוה רגליה מרחוק לגור"},{"number":8,"verse":"ח מי יעץ זאת על צר המעטירה אשר סחריה שרים כנעניה נכבדי ארץ"},{"number":9,"verse":"ט יהוה צבאות יעצה--לחלל גאון כל צבי להקל כל נכבדי ארץ"},{"number":10,"verse":"י עברי ארצך כיאר בת תרשיש אין מזח עוד"},{"number":11,"verse":"יא ידו נטה על הים הרגיז ממלכות יהוה צוה אל כנען לשמד מעזניה"},{"number":12,"verse":"יב ויאמר לא תוסיפי עוד לעלוז המעשקה בתולת בת צידון כתיים (כתים) קומי עברי--גם שם לא ינוח לך"},{"number":13,"verse":"יג הן ארץ כשדים זה העם לא היה--אשור יסדה לציים הקימו בחיניו (בחוניו) עוררו ארמנותיה--שמה למפלה"},{"number":14,"verse":"יד הילילו אניות תרשיש כי שדד מעזכן {ס}"},{"number":15,"verse":"טו והיה ביום ההוא ונשכחת צר שבעים שנה כימי מלך אחד מקץ שבעים שנה יהיה לצר כשירת הזונה"},{"number":16,"verse":"טז קחי כנור סבי עיר זונה נשכחה היטיבי נגן הרבי שיר למען תזכרי"},{"number":17,"verse":"יז והיה מקץ שבעים שנה יפקד יהוה את צר ושבה לאתננה וזנתה את כל ממלכות הארץ על פני האדמה"},{"number":18,"verse":"יח והיה סחרה ואתננה קדש ליהוה--לא יאצר ולא יחסן כי לישבים לפני יהוה יהיה סחרה לאכל לשבעה ולמכסה עתיק {פ}"}]}