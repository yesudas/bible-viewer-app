{"bibleAbbr":"HAC","bookName":"Isaiah","bookEnglishName":"Isaiah","chapterNumber":22,"verses":[{"number":1,"verse":"א משא גיא חזיון מה לך אפוא כי עלית כלך לגגות"},{"number":2,"verse":"ב תשאות מלאה עיר הומיה--קריה עליזה חלליך לא חללי חרב ולא מתי מלחמה"},{"number":3,"verse":"ג כל קציניך נדדו יחד מקשת אסרו כל נמצאיך אסרו יחדו מרחוק ברחו"},{"number":4,"verse":"ד על כן אמרתי שעו מני אמרר בבכי אל תאיצו לנחמני על שד בת עמי"},{"number":5,"verse":"ה כי יום מהומה ומבוסה ומבוכה לאדני יהוה צבאות--בגי חזיון מקרקר קר ושוע אל ההר"},{"number":6,"verse":"ו ועילם נשא אשפה ברכב אדם פרשים וקיר ערה מגן"},{"number":7,"verse":"ז ויהי מבחר עמקיך מלאו רכב והפרשים שת שתו השערה"},{"number":8,"verse":"ח ויגל את מסך יהודה ותבט ביום ההוא אל נשק בית היער"},{"number":9,"verse":"ט ואת בקיעי עיר דוד ראיתם כי רבו ותקבצו את מי הברכה התחתונה"},{"number":10,"verse":"י ואת בתי ירושלם ספרתם ותתצו הבתים לבצר החומה"},{"number":11,"verse":"יא ומקוה עשיתם בין החמתים למי הברכה הישנה ולא הבטתם אל עשיה ויצרה מרחוק לא ראיתם"},{"number":12,"verse":"יב ויקרא אדני יהוה צבאות--ביום ההוא לבכי ולמספד ולקרחה ולחגר שק"},{"number":13,"verse":"יג והנה ששון ושמחה הרג בקר ושחט צאן אכל בשר ושתות יין אכול ושתו כי מחר נמות"},{"number":14,"verse":"יד ונגלה באזני יהוה צבאות אם יכפר העון הזה לכם עד תמתון אמר אדני יהוה צבאות {פ}"},{"number":15,"verse":"טו כה אמר אדני יהוה צבאות לך בא אל הסכן הזה על שבנא אשר על הבית"},{"number":16,"verse":"טז מה לך פה ומי לך פה כי חצבת לך פה קבר חצבי מרום קברו חקקי בסלע משכן לו"},{"number":17,"verse":"יז הנה יהוה מטלטלך טלטלה גבר ועטך עטה"},{"number":18,"verse":"יח צנוף יצנפך צנפה כדור אל ארץ רחבת ידים שמה תמות ושמה מרכבות כבודך--קלון בית אדניך"},{"number":19,"verse":"יט והדפתיך ממצבך וממעמדך יהרסך"},{"number":20,"verse":"כ והיה ביום ההוא וקראתי לעבדי לאליקים בן חלקיהו"},{"number":21,"verse":"כא והלבשתיו כתנתך ואבנטך אחזקנו וממשלתך אתן בידו והיה לאב ליושב ירושלם ולבית יהודה"},{"number":22,"verse":"כב ונתתי מפתח בית דוד על שכמו ופתח ואין סגר וסגר ואין פתח"},{"number":23,"verse":"כג ותקעתיו יתד במקום נאמן והיה לכסא כבוד לבית אביו"},{"number":24,"verse":"כד ותלו עליו כל כבוד בית אביו הצאצאים והצפעות כל כלי הקטן--מכלי האגנות ועד כל כלי הנבלים"},{"number":25,"verse":"כה ביום ההוא נאם יהוה צבאות תמוש היתד התקועה במקום נאמן ונגדעה ונפלה ונכרת המשא אשר עליה--כי יהוה דבר {פ}"}]}