{"bibleAbbr":"HAC","bookName":"Isaiah","bookEnglishName":"Isaiah","chapterNumber":29,"verses":[{"number":1,"verse":"א הוי אריאל אריאל קרית חנה דוד ספו שנה על שנה חגים ינקפו"},{"number":2,"verse":"ב והציקותי לאריאל והיתה תאניה ואניה והיתה לי כאריאל"},{"number":3,"verse":"ג וחניתי כדור עליך וצרתי עליך מצב והקימתי עליך מצרת"},{"number":4,"verse":"ד ושפלת מארץ תדברי ומעפר תשח אמרתך והיה כאוב מארץ קולך ומעפר אמרתך תצפצף"},{"number":5,"verse":"ה והיה כאבק דק המון זריך וכמץ עבר המון עריצים והיה לפתע פתאם"},{"number":6,"verse":"ו מעם יהוה צבאות תפקד ברעם וברעש וקול גדול סופה וסערה ולהב אש אוכלה"},{"number":7,"verse":"ז והיה כחלום חזון לילה המון כל הגוים הצבאים על אריאל וכל צביה ומצדתה והמציקים לה"},{"number":8,"verse":"ח והיה כאשר יחלם הרעב והנה אוכל והקיץ וריקה נפשו וכאשר יחלם הצמא והנה שתה והקיץ והנה עיף ונפשו שוקקה--כן יהיה המון כל הגוים הצבאים על הר ציון {פ}"},{"number":9,"verse":"ט התמהמהו ותמהו השתעשעו ושעו שכרו ולא יין נעו ולא שכר"},{"number":10,"verse":"י כי נסך עליכם יהוה רוח תרדמה ויעצם את עיניכם את הנביאים ואת ראשיכם החזים כסה"},{"number":11,"verse":"יא ותהי לכם חזות הכל כדברי הספר החתום אשר יתנו אתו אל יודע הספר (ספר) לאמר קרא נא זה ואמר לא אוכל כי חתום הוא"},{"number":12,"verse":"יב ונתן הספר על אשר לא ידע ספר לאמר--קרא נא זה ואמר לא ידעתי ספר {ס}"},{"number":13,"verse":"יג ויאמר אדני יען כי נגש העם הזה בפיו ובשפתיו כבדוני ולבו רחק ממני--ותהי יראתם אתי מצות אנשים מלמדה"},{"number":14,"verse":"יד לכן הנני יוסף להפליא את העם הזה--הפלא ופלא ואבדה חכמת חכמיו ובינת נבניו תסתתר {ס}"},{"number":15,"verse":"טו הוי המעמיקים מיהוה לסתר עצה והיה במחשך מעשיהם ויאמרו מי ראנו ומי ידענו"},{"number":16,"verse":"טז הפככם--אם כחמר היצר יחשב כי יאמר מעשה לעשהו לא עשני ויצר אמר ליצרו לא הבין"},{"number":17,"verse":"יז הלוא עוד מעט מזער ושב לבנון לכרמל והכרמל ליער יחשב"},{"number":18,"verse":"יח ושמעו ביום ההוא החרשים דברי ספר ומאפל ומחשך עיני עורים תראינה"},{"number":19,"verse":"יט ויספו ענוים ביהוה שמחה ואביוני אדם בקדוש ישראל יגילו"},{"number":20,"verse":"כ כי אפס עריץ וכלה לץ ונכרתו כל שקדי און"},{"number":21,"verse":"כא מחטיאי אדם בדבר ולמוכיח בשער יקשון ויטו בתהו צדיק {פ}"},{"number":22,"verse":"כב לכן כה אמר יהוה אל בית יעקב אשר פדה את אברהם לא עתה יבוש יעקב ולא עתה פניו יחורו"},{"number":23,"verse":"כג כי בראתו ילדיו מעשה ידי בקרבו--יקדישו שמי והקדישו את קדוש יעקב ואת אלהי ישראל יעריצו"},{"number":24,"verse":"כד וידעו תעי רוח בינה ורוגנים ילמדו לקח {ס}"}]}