{"bibleAbbr":"HAC","bookName":"Isaiah","bookEnglishName":"Isaiah","chapterNumber":14,"verses":[{"number":1,"verse":"א כי ירחם יהוה את יעקב ובחר עוד בישראל והניחם על אדמתם ונלוה הגר עליהם ונספחו על בית יעקב"},{"number":2,"verse":"ב ולקחום עמים והביאום אל מקומם והתנחלום בית ישראל על אדמת יהוה לעבדים ולשפחות והיו שבים לשביהם ורדו בנגשיהם {ס}"},{"number":3,"verse":"ג והיה ביום הניח יהוה לך מעצבך ומרגזך--ומן העבדה הקשה אשר עבד בך"},{"number":4,"verse":"ד ונשאת המשל הזה על מלך בבל--ואמרת איך שבת נגש שבתה מדהבה"},{"number":5,"verse":"ה שבר יהוה מטה רשעים--שבט משלים"},{"number":6,"verse":"ו מכה עמים בעברה מכת בלתי סרה רדה באף גוים מרדף בלי חשך"},{"number":7,"verse":"ז נחה שקטה כל הארץ פצחו רנה"},{"number":8,"verse":"ח גם ברושים שמחו לך ארזי לבנון מאז שכבת לא יעלה הכרת עלינו"},{"number":9,"verse":"ט שאול מתחת רגזה לך--לקראת בואך עורר לך רפאים כל עתודי ארץ--הקים מכסאותם כל מלכי גוים"},{"number":10,"verse":"י כלם יענו ויאמרו אליך גם אתה חלית כמונו אלינו נמשלת"},{"number":11,"verse":"יא הורד שאול גאונך המית נבליך תחתיך יצע רמה ומכסיך תולעה"},{"number":12,"verse":"יב איך נפלת משמים הילל בן שחר נגדעת לארץ חולש על גוים"},{"number":13,"verse":"יג ואתה אמרת בלבבך השמים אעלה--ממעל לכוכבי אל ארים כסאי ואשב בהר מועד בירכתי צפון"},{"number":14,"verse":"יד אעלה על במתי עב אדמה לעליון"},{"number":15,"verse":"טו אך אל שאול תורד אל ירכתי בור"},{"number":16,"verse":"טז ראיך אליך ישגיחו אליך יתבוננו הזה האיש מרגיז הארץ מרעיש ממלכות"},{"number":17,"verse":"יז שם תבל כמדבר ועריו הרס אסיריו לא פתח ביתה"},{"number":18,"verse":"יח כל מלכי גוים כלם--שכבו בכבוד איש בביתו"},{"number":19,"verse":"יט ואתה השלכת מקברך כנצר נתעב--לבש הרגים מטעני חרב יורדי אל אבני בור כפגר מובס"},{"number":20,"verse":"כ לא תחד אתם בקבורה כי ארצך שחת עמך הרגת לא יקרא לעולם זרע מרעים"},{"number":21,"verse":"כא הכינו לבניו מטבח בעון אבותם בל יקמו וירשו ארץ ומלאו פני תבל ערים"},{"number":22,"verse":"כב וקמתי עליהם נאם יהוה צבאות והכרתי לבבל שם ושאר ונין ונכד--נאם יהוה"},{"number":23,"verse":"כג ושמתיה למורש קפד ואגמי מים וטאטאתיה במטאטא השמד נאם יהוה צבאות {ס}"},{"number":24,"verse":"כד נשבע יהוה צבאות לאמר אם לא כאשר דמיתי כן היתה וכאשר יעצתי היא תקום"},{"number":25,"verse":"כה לשבר אשור בארצי ועל הרי אבוסנו וסר מעליהם עלו וסבלו מעל שכמו יסור"},{"number":26,"verse":"כו זאת העצה היעוצה על כל הארץ וזאת היד הנטויה על כל הגוים"},{"number":27,"verse":"כז כי יהוה צבאות יעץ ומי יפר וידו הנטויה ומי ישיבנה {פ}"},{"number":28,"verse":"כח בשנת מות המלך אחז היה המשא הזה"},{"number":29,"verse":"כט אל תשמחי פלשת כלך כי נשבר שבט מכך כי משרש נחש יצא צפע ופריו שרף מעופף"},{"number":30,"verse":"ל ורעו בכורי דלים ואביונים לבטח ירבצו והמתי ברעב שרשך ושאריתך יהרג"},{"number":31,"verse":"לא הילילי שער זעקי עיר נמוג פלשת כלך כי מצפון עשן בא ואין בודד במועדיו"},{"number":32,"verse":"לב ומה יענה מלאכי גוי כי יהוה יסד ציון ובה יחסו עניי עמו {פ}"}]}