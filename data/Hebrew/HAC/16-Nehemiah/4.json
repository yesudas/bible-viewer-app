{"bibleAbbr":"HAC","bookName":"Nehemiah","bookEnglishName":"Nehemiah","chapterNumber":4,"verses":[{"number":1,"verse":"א ויהי כאשר שמע סנבלט וטוביה והערבים והעמנים והאשדודים כי עלתה ארוכה לחמות ירושלם--כי החלו הפרצים להסתם ויחר להם מאד"},{"number":2,"verse":"ב ויקשרו כלם יחדו לבוא להלחם בירושלם ולעשות לו תועה"},{"number":3,"verse":"ג ונתפלל אל אלהינו ונעמיד משמר עליהם יומם ולילה מפניהם"},{"number":4,"verse":"ד ויאמר יהודה כשל כח הסבל והעפר הרבה ואנחנו לא נוכל לבנות בחומה"},{"number":5,"verse":"ה ויאמרו צרינו לא ידעו ולא יראו עד אשר נבוא אל תוכם והרגנום והשבתנו את המלאכה"},{"number":6,"verse":"ו ויהי כאשר באו היהודים הישבים אצלם ויאמרו לנו עשר פעמים מכל המקמות אשר תשובו עלינו"},{"number":7,"verse":"ז ואעמיד מתחתיות למקום מאחרי לחומה--בצחחיים (בצחחים) ואעמיד את העם למשפחות עם חרבתיהם רמחיהם וקשתתיהם"},{"number":8,"verse":"ח וארא ואקום ואמר אל החרים ואל הסגנים ואל יתר העם--אל תיראו מפניהם את אדני הגדול והנורא זכרו והלחמו על אחיכם בניכם ובנתיכם נשיכם ובתיכם {פ}"},{"number":9,"verse":"ט ויהי כאשר שמעו אויבינו כי נודע לנו ויפר האלהים את עצתם ונשוב (ונשב) כלנו אל החומה איש אל מלאכתו"},{"number":10,"verse":"י ויהי מן היום ההוא חצי נערי עשים במלאכה וחצים מחזיקים והרמחים המגנים והקשתות והשרינים והשרים--אחרי כל בית יהודה"},{"number":11,"verse":"יא הבונים בחומה והנשאים בסבל עמשים באחת ידו עשה במלאכה ואחת מחזקת השלח"},{"number":12,"verse":"יב והבונים--איש חרבו אסורים על מתניו ובונים והתוקע בשופר אצלי"},{"number":13,"verse":"יג ואמר אל החרים ואל הסגנים ואל יתר העם--המלאכה הרבה ורחבה ואנחנו נפרדים על החומה רחוקים איש מאחיו"},{"number":14,"verse":"יד במקום אשר תשמעו את קול השופר שמה תקבצו אלינו אלהינו ילחם לנו"},{"number":15,"verse":"טו ואנחנו עשים במלאכה וחצים מחזיקים ברמחים מעלות השחר עד צאת הכוכבים"},{"number":16,"verse":"טז גם בעת ההיא אמרתי לעם--איש ונערו ילינו בתוך ירושלם והיו לנו הלילה משמר והיום מלאכה"},{"number":17,"verse":"יז ואין אני ואחי ונערי ואנשי המשמר אשר אחרי--אין אנחנו פשטים בגדינו איש שלחו המים {ס}"}]}