{"bibleAbbr":"HAC","bookName":"Nehemiah","bookEnglishName":"Nehemiah","chapterNumber":13,"verses":[{"number":1,"verse":"א ביום ההוא נקרא בספר משה--באזני העם ונמצא כתוב בו אשר לא יבוא עמני ומואבי בקהל האלהים עד עולם"},{"number":2,"verse":"ב כי לא קדמו את בני ישראל בלחם ובמים וישכר עליו את בלעם לקללו ויהפך אלהינו הקללה לברכה"},{"number":3,"verse":"ג ויהי כשמעם את התורה ויבדילו כל ערב מישראל"},{"number":4,"verse":"ד ולפני מזה--אלישיב הכהן נתון בלשכת בית אלהינו קרוב לטוביה"},{"number":5,"verse":"ה ויעש לו לשכה גדולה ושם היו לפנים נתנים את המנחה הלבונה והכלים ומעשר הדגן התירוש והיצהר--מצות הלוים והמשררים והשוערים ותרומת הכהנים"},{"number":6,"verse":"ו ובכל זה לא הייתי בירושלם כי בשנת שלשים ושתים לארתחשסתא מלך בבל באתי אל המלך ולקץ ימים נשאלתי מן המלך"},{"number":7,"verse":"ז ואבוא לירושלם ואבינה ברעה אשר עשה אלישיב לטוביה--לעשות לו נשכה בחצרי בית האלהים"},{"number":8,"verse":"ח וירע לי מאד ואשליכה את כל כלי בית טוביה החוץ--מן הלשכה"},{"number":9,"verse":"ט ואמרה ויטהרו הלשכות ואשיבה שם כלי בית האלהים את המנחה והלבונה {פ}"},{"number":10,"verse":"י ואדעה כי מניות הלוים לא נתנה ויברחו איש לשדהו הלוים והמשררים עשי המלאכה"},{"number":11,"verse":"יא ואריבה את הסגנים ואמרה מדוע נעזב בית האלהים ואקבצם ואעמדם על עמדם"},{"number":12,"verse":"יב וכל יהודה הביאו מעשר הדגן והתירוש והיצהר--לאוצרות"},{"number":13,"verse":"יג ואוצרה על אוצרות שלמיה הכהן וצדוק הסופר ופדיה מן הלוים ועל ידם חנן בן זכור בן מתניה כי נאמנים נחשבו ועליהם לחלק לאחיהם {פ}"},{"number":14,"verse":"יד זכרה לי אלהי על זאת ואל תמח חסדי אשר עשיתי בבית אלהי--ובמשמריו"},{"number":15,"verse":"טו בימים ההמה ראיתי ביהודה דרכים גתות בשבת ומביאים הערמות ועמסים על החמרים ואף יין ענבים ותאנים וכל משא ומביאים ירושלם ביום השבת ואעיד ביום מכרם ציד"},{"number":16,"verse":"טז והצרים ישבו בה מביאים דאג וכל מכר ומוכרים בשבת לבני יהודה ובירושלם"},{"number":17,"verse":"יז ואריבה את חרי יהודה ואמרה להם מה הדבר הרע הזה אשר אתם עשים ומחללים את יום השבת"},{"number":18,"verse":"יח הלוא כה עשו אבתיכם--ויבא אלהינו עלינו את כל הרעה הזאת ועל העיר הזאת ואתם מוסיפים חרון על ישראל לחלל את השבת {פ}"},{"number":19,"verse":"יט ויהי כאשר צללו שערי ירושלם לפני השבת ואמרה ויסגרו הדלתות ואמרה אשר לא יפתחום עד אחר השבת ומנערי העמדתי על השערים--לא יבוא משא ביום השבת"},{"number":20,"verse":"כ וילינו הרכלים ומכרי כל ממכר מחוץ לירושלם--פעם ושתים"},{"number":21,"verse":"כא ואעידה בהם ואמרה אליהם מדוע אתם לנים נגד החומה--אם תשנו יד אשלח בכם מן העת ההיא לא באו בשבת {ס}"},{"number":22,"verse":"כב ואמרה ללוים אשר יהיו מטהרים ובאים שמרים השערים--לקדש את יום השבת גם זאת זכרה לי אלהי וחוסה עלי כרב חסדך {פ}"},{"number":23,"verse":"כג גם בימים ההם ראיתי את היהודים השיבו נשים אשדודיות (אשדדיות) עמוניות (עמניות) מואביות"},{"number":24,"verse":"כד ובניהם חצי מדבר אשדודית ואינם מכירים לדבר יהודית--וכלשון עם ועם"},{"number":25,"verse":"כה ואריב עמם ואקללם ואכה מהם אנשים ואמרטם ואשביעם באלהים אם תתנו בנתיכם לבניהם ואם תשאו מבנתיהם לבניכם ולכם"},{"number":26,"verse":"כו הלוא על אלה חטא שלמה מלך ישראל ובגוים הרבים לא היה מלך כמהו ואהוב לאלהיו היה ויתנהו אלהים מלך על כל ישראל גם אותו החטיאו הנשים הנכריות"},{"number":27,"verse":"כז ולכם הנשמע לעשת את כל הרעה הגדולה הזאת--למעל באלהינו להשיב נשים נכריות"},{"number":28,"verse":"כח ומבני יוידע בן אלישיב הכהן הגדול חתן לסנבלט החרני ואבריחהו מעלי"},{"number":29,"verse":"כט זכרה להם אלהי על גאלי הכהנה וברית הכהנה והלוים"},{"number":30,"verse":"ל וטהרתים מכל נכר ואעמידה משמרות לכהנים וללוים איש במלאכתו"},{"number":31,"verse":"לא ולקרבן העצים בעתים מזמנות ולבכורים זכרה לי אלהי לטובה {ש}"}]}