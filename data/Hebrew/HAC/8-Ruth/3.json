{"bibleAbbr":"HAC","bookName":"Ruth","bookEnglishName":"Ruth","chapterNumber":3,"verses":[{"number":1,"verse":"א ותאמר לה נעמי חמותה בתי הלא אבקש לך מנוח אשר ייטב לך"},{"number":2,"verse":"ב ועתה הלא בעז מדעתנו אשר היית את נערותיו הנה הוא זרה את גרן השערים--הלילה"},{"number":3,"verse":"ג ורחצת וסכת ושמת שמלתך (שמלתיך) עליך--וירדתי (וירדת) הגרן אל תודעי לאיש עד כלתו לאכל ולשתות"},{"number":4,"verse":"ד ויהי בשכבו וידעת את המקום אשר ישכב שם ובאת וגלית מרגלתיו ושכבתי (ושכבת) והוא יגיד לך את אשר תעשין"},{"number":5,"verse":"ה ותאמר אליה כל אשר תאמרי (אלי) אעשה"},{"number":6,"verse":"ו ותרד הגרן ותעש ככל אשר צותה חמותה"},{"number":7,"verse":"ז ויאכל בעז וישת וייטב לבו ויבא לשכב בקצה הערמה ותבא בלט ותגל מרגלתיו ותשכב"},{"number":8,"verse":"ח ויהי בחצי הלילה ויחרד האיש וילפת והנה אשה שכבת מרגלתיו"},{"number":9,"verse":"ט ויאמר מי את ותאמר אנכי רות אמתך ופרשת כנפך על אמתך כי גאל אתה"},{"number":10,"verse":"י ויאמר ברוכה את ליהוה בתי--היטבת חסדך האחרון מן הראשון לבלתי לכת אחרי הבחורים--אם דל ואם עשיר"},{"number":11,"verse":"יא ועתה בתי אל תיראי כל אשר תאמרי אעשה לך כי יודע כל שער עמי כי אשת חיל את"},{"number":12,"verse":"יב ועתה כי אמנם כי אם ( ) גאל אנכי וגם יש גאל קרוב ממני"},{"number":13,"verse":"יג ליני הלילה והיה בבקר אם יגאלך טוב יגאל ואם לא יחפץ לגאלך וגאלתיך אנכי חי יהוה שכבי עד הבקר"},{"number":14,"verse":"יד ותשכב מרגלותו עד הבקר ותקם בטרום (בטרם) יכיר איש את רעהו ויאמר אל יודע כי באה האשה הגרן"},{"number":15,"verse":"טו ויאמר הבי המטפחת אשר עליך ואחזי בה--ותאחז בה וימד שש שערים וישת עליה ויבא העיר"},{"number":16,"verse":"טז ותבוא אל חמותה ותאמר מי את בתי ותגד לה--את כל אשר עשה לה האיש"},{"number":17,"verse":"יז ותאמר שש השערים האלה נתן לי כי אמר (אלי) אל תבואי ריקם אל חמותך"},{"number":18,"verse":"יח ותאמר שבי בתי עד אשר תדעין איך יפל דבר כי לא ישקט האיש כי אם כלה הדבר היום"}]}