{"bibleAbbr":"HAC","bookName":"Ruth","bookEnglishName":"Ruth","chapterNumber":4,"verses":[{"number":1,"verse":"א ובעז עלה השער וישב שם והנה הגאל עבר אשר דבר בעז ויאמר סורה שבה פה פלני אלמני ויסר וישב"},{"number":2,"verse":"ב ויקח עשרה אנשים מזקני העיר--ויאמר שבו פה וישבו"},{"number":3,"verse":"ג ויאמר לגאל חלקת השדה אשר לאחינו לאלימלך מכרה נעמי השבה משדה מואב"},{"number":4,"verse":"ד ואני אמרתי אגלה אזנך לאמר קנה נגד הישבים ונגד זקני עמי--אם תגאל גאל ואם לא יגאל הגידה לי ואדע (ואדעה) כי אין זולתך לגאול ואנכי אחריך ויאמר אנכי אגאל"},{"number":5,"verse":"ה ויאמר בעז ביום קנותך השדה מיד נעמי ומאת רות המואביה אשת המת קניתי (קנית)--להקים שם המת על נחלתו"},{"number":6,"verse":"ו ויאמר הגאל לא אוכל לגאול (לגאל) לי--פן אשחית את נחלתי גאל לך אתה את גאלתי כי לא אוכל לגאל"},{"number":7,"verse":"ז וזאת לפנים בישראל על הגאלה ועל התמורה לקים כל דבר שלף איש נעלו ונתן לרעהו וזאת התעודה בישראל"},{"number":8,"verse":"ח ויאמר הגאל לבעז קנה לך וישלף נעלו"},{"number":9,"verse":"ט ויאמר בעז לזקנים וכל העם עדים אתם היום כי קניתי את כל אשר לאלימלך ואת כל אשר לכליון ומחלון--מיד נעמי"},{"number":10,"verse":"י וגם את רות המאביה אשת מחלון קניתי לי לאשה להקים שם המת על נחלתו ולא יכרת שם המת מעם אחיו ומשער מקומו עדים אתם היום"},{"number":11,"verse":"יא ויאמרו כל העם אשר בשער והזקנים--עדים יתן יהוה את האשה הבאה אל ביתך כרחל וכלאה אשר בנו שתיהם את בית ישראל ועשה חיל באפרתה וקרא שם בבית לחם"},{"number":12,"verse":"יב ויהי ביתך כבית פרץ אשר ילדה תמר ליהודה--מן הזרע אשר יתן יהוה לך מן הנערה הזאת"},{"number":13,"verse":"יג ויקח בעז את רות ותהי לו לאשה ויבא אליה ויתן יהוה לה הריון ותלד בן"},{"number":14,"verse":"יד ותאמרנה הנשים אל נעמי ברוך יהוה אשר לא השבית לך גאל היום ויקרא שמו בישראל"},{"number":15,"verse":"טו והיה לך למשיב נפש ולכלכל את שיבתך כי כלתך אשר אהבתך ילדתו אשר היא טובה לך משבעה בנים"},{"number":16,"verse":"טז ותקח נעמי את הילד ותשתהו בחיקה ותהי לו לאמנת"},{"number":17,"verse":"יז ותקראנה לו השכנות שם לאמר ילד בן לנעמי ותקראנה שמו עובד הוא אבי ישי אבי דוד {פ}"},{"number":18,"verse":"יח ואלה תולדות פרץ פרץ הוליד את חצרון"},{"number":19,"verse":"יט וחצרון הוליד את רם ורם הוליד את עמינדב"},{"number":20,"verse":"כ ועמינדב הוליד את נחשון ונחשון הוליד את שלמה"},{"number":21,"verse":"כא ושלמון הוליד את בעז ובעז הוליד את עובד"},{"number":22,"verse":"כב ועבד הוליד את ישי וישי הוליד את דוד {ש}"}]}