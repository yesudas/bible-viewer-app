{"bibleAbbr":"HAC","bookName":"Ruth","bookEnglishName":"Ruth","chapterNumber":1,"verses":[{"number":1,"verse":"א ויהי בימי שפט השפטים ויהי רעב בארץ וילך איש מבית לחם יהודה לגור בשדי מואב--הוא ואשתו ושני בניו"},{"number":2,"verse":"ב ושם האיש אלימלך ושם אשתו נעמי ושם שני בניו מחלון וכליון אפרתים--מבית לחם יהודה ויבאו שדי מואב ויהיו שם"},{"number":3,"verse":"ג וימת אלימלך איש נעמי ותשאר היא ושני בניה"},{"number":4,"verse":"ד וישאו להם נשים מאביות--שם האחת ערפה ושם השנית רות וישבו שם כעשר שנים"},{"number":5,"verse":"ה וימתו גם שניהם מחלון וכליון ותשאר האשה משני ילדיה ומאישה"},{"number":6,"verse":"ו ותקם היא וכלתיה ותשב משדי מואב כי שמעה בשדה מואב--כי פקד יהוה את עמו לתת להם לחם"},{"number":7,"verse":"ז ותצא מן המקום אשר היתה שמה ושתי כלותיה עמה ותלכנה בדרך לשוב אל ארץ יהודה"},{"number":8,"verse":"ח ותאמר נעמי לשתי כלתיה לכנה שבנה אשה לבית אמה יעשה (יעש) יהוה עמכם חסד כאשר עשיתם עם המתים ועמדי"},{"number":9,"verse":"ט יתן יהוה לכם ומצאן מנוחה אשה בית אישה ותשק להן ותשאנה קולן ותבכינה"},{"number":10,"verse":"י ותאמרנה לה כי אתך נשוב לעמך"},{"number":11,"verse":"יא ותאמר נעמי שבנה בנתי למה תלכנה עמי העוד לי בנים במעי והיו לכם לאנשים"},{"number":12,"verse":"יב שבנה בנתי לכן כי זקנתי מהיות לאיש כי אמרתי יש לי תקוה--גם הייתי הלילה לאיש וגם ילדתי בנים"},{"number":13,"verse":"יג הלהן תשברנה עד אשר יגדלו הלהן תעגנה לבלתי היות לאיש אל בנתי כי מר לי מאד מכם--כי יצאה בי יד יהוה"},{"number":14,"verse":"יד ותשנה קולן ותבכינה עוד ותשק ערפה לחמותה ורות דבקה בה"},{"number":15,"verse":"טו ותאמר הנה שבה יבמתך אל עמה ואל אלהיה שובי אחרי יבמתך"},{"number":16,"verse":"טז ותאמר רות אל תפגעי בי לעזבך לשוב מאחריך כי אל אשר תלכי אלך ובאשר תליני אלין--עמך עמי ואלהיך אלהי"},{"number":17,"verse":"יז באשר תמותי אמות ושם אקבר כה יעשה יהוה לי וכה יוסיף--כי המות יפריד ביני ובינך"},{"number":18,"verse":"יח ותרא כי מתאמצת היא ללכת אתה ותחדל לדבר אליה"},{"number":19,"verse":"יט ותלכנה שתיהם עד בואנה בית לחם ויהי כבואנה בית לחם ותהם כל העיר עליהן ותאמרנה הזאת נעמי"},{"number":20,"verse":"כ ותאמר אליהן אל תקראנה לי נעמי קראן לי מרא כי המר שדי לי מאד"},{"number":21,"verse":"כא אני מלאה הלכתי וריקם השיבני יהוה למה תקראנה לי נעמי ויהוה ענה בי ושדי הרע לי"},{"number":22,"verse":"כב ותשב נעמי ורות המואביה כלתה עמה השבה משדי מואב והמה באו בית לחם בתחלת קציר שערים"}]}