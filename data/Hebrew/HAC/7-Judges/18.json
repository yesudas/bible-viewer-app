{"bibleAbbr":"HAC","bookName":"Judges","bookEnglishName":"Judges","chapterNumber":18,"verses":[{"number":1,"verse":"א בימים ההם אין מלך בישראל ובימים ההם שבט הדני מבקש לו נחלה לשבת--כי לא נפלה לו עד היום ההוא בתוך שבטי ישראל בנחלה {פ}"},{"number":2,"verse":"ב וישלחו בני דן ממשפחתם חמשה אנשים מקצותם אנשים בני חיל מצרעה ומאשתאל לרגל את הארץ ולחקרה ויאמרו אלהם לכו חקרו את הארץ ויבאו הר אפרים עד בית מיכה וילינו שם"},{"number":3,"verse":"ג המה עם בית מיכה והמה הכירו את קול הנער הלוי ויסורו שם ויאמרו לו מי הביאך הלם ומה אתה עשה בזה ומה לך פה"},{"number":4,"verse":"ד ויאמר אלהם--כזה וכזה עשה לי מיכה וישכרני ואהי לו לכהן"},{"number":5,"verse":"ה ויאמרו לו שאל נא באלהים ונדעה--התצלח דרכנו אשר אנחנו הלכים עליה"},{"number":6,"verse":"ו ויאמר להם הכהן לכו לשלום נכח יהוה דרככם אשר תלכו בה {פ}"},{"number":7,"verse":"ז וילכו חמשת האנשים ויבאו לישה ויראו את העם אשר בקרבה יושבת לבטח כמשפט צדנים שקט ובטח ואין מכלים דבר בארץ יורש עצר ורחוקים המה מצידנים ודבר אין להם עם אדם"},{"number":8,"verse":"ח ויבאו אל אחיהם צרעה ואשתאל ויאמרו להם אחיהם מה אתם"},{"number":9,"verse":"ט ויאמרו קומה ונעלה עליהם כי ראינו את הארץ והנה טובה מאד ואתם מחשים--אל תעצלו ללכת לבא לרשת את הארץ"},{"number":10,"verse":"י כבאכם תבאו אל עם בטח והארץ רחבת ידים--כי נתנה אלהים בידכם מקום אשר אין שם מחסור כל דבר אשר בארץ"},{"number":11,"verse":"יא ויסעו משם ממשפחת הדני מצרעה ומאשתאל שש מאות איש חגור כלי מלחמה"},{"number":12,"verse":"יב ויעלו ויחנו בקרית יערים--ביהודה על כן קראו למקום ההוא מחנה דן עד היום הזה--הנה אחרי קרית יערים"},{"number":13,"verse":"יג ויעברו משם הר אפרים ויבאו עד בית מיכה"},{"number":14,"verse":"יד ויענו חמשת האנשים ההלכים לרגל את הארץ ליש ויאמרו אל אחיהם הידעתם כי יש בבתים האלה אפוד ותרפים ופסל ומסכה ועתה דעו מה תעשו"},{"number":15,"verse":"טו ויסורו שמה ויבאו אל בית הנער הלוי בית מיכה וישאלו לו לשלום"},{"number":16,"verse":"טז ושש מאות איש חגורים כלי מלחמתם נצבים פתח השער--אשר מבני דן"},{"number":17,"verse":"יז ויעלו חמשת האנשים ההלכים לרגל את הארץ--באו שמה לקחו את הפסל ואת האפוד ואת התרפים ואת המסכה והכהן נצב פתח השער ושש מאות האיש החגור כלי המלחמה"},{"number":18,"verse":"יח ואלה באו בית מיכה ויקחו את פסל האפוד ואת התרפים ואת המסכה ויאמר אליהם הכהן מה אתם עשים"},{"number":19,"verse":"יט ויאמרו לו החרש שים ידך על פיך ולך עמנו והיה לנו לאב ולכהן הטוב היותך כהן לבית איש אחד או היותך כהן לשבט ולמשפחה בישראל"},{"number":20,"verse":"כ וייטב לב הכהן ויקח את האפוד ואת התרפים ואת הפסל ויבא בקרב העם"},{"number":21,"verse":"כא ויפנו וילכו וישימו את הטף ואת המקנה ואת הכבודה--לפניהם"},{"number":22,"verse":"כב המה הרחיקו מבית מיכה והאנשים אשר בבתים אשר עם בית מיכה נזעקו וידביקו את בני דן"},{"number":23,"verse":"כג ויקראו אל בני דן ויסבו פניהם ויאמרו למיכה מה לך כי נזעקת"},{"number":24,"verse":"כד ויאמר את אלהי אשר עשיתי לקחתם ואת הכהן ותלכו--ומה לי עוד ומה זה תאמרו אלי מה לך"},{"number":25,"verse":"כה ויאמרו אליו בני דן אל תשמע קולך עמנו--פן יפגעו בכם אנשים מרי נפש ואספתה נפשך ונפש ביתך"},{"number":26,"verse":"כו וילכו בני דן לדרכם וירא מיכה כי חזקים המה ממנו ויפן וישב אל ביתו"},{"number":27,"verse":"כז והמה לקחו את אשר עשה מיכה ואת הכהן אשר היה לו ויבאו על ליש על עם שקט ובטח ויכו אותם לפי חרב ואת העיר שרפו באש"},{"number":28,"verse":"כח ואין מציל כי רחוקה היא מצידון ודבר אין להם עם אדם והיא בעמק אשר לבית רחוב ויבנו את העיר וישבו בה"},{"number":29,"verse":"כט ויקראו שם העיר דן בשם דן אביהם אשר יולד לישראל ואולם ליש שם העיר לראשנה"},{"number":30,"verse":"ל ויקימו להם בני דן את הפסל ויהונתן בן גרשם בן מנשה הוא ובניו היו כהנים לשבט הדני עד יום גלות הארץ"},{"number":31,"verse":"לא וישימו להם את פסל מיכה אשר עשה כל ימי היות בית האלהים בשלה {פ}"}]}