{"bibleAbbr":"HAC","bookName":"Judges","bookEnglishName":"Judges","chapterNumber":3,"verses":[{"number":1,"verse":"א ואלה הגוים אשר הניח יהוה לנסות בם את ישראל את כל אשר לא ידעו את כל מלחמות כנען"},{"number":2,"verse":"ב רק למען דעת דרות בני ישראל ללמדם מלחמה--רק אשר לפנים לא ידעום"},{"number":3,"verse":"ג חמשת סרני פלשתים וכל הכנעני והצידני והחוי ישב הר הלבנון--מהר בעל חרמון עד לבוא חמת"},{"number":4,"verse":"ד ויהיו לנסות בם את ישראל--לדעת הישמעו את מצות יהוה אשר צוה את אבותם ביד משה"},{"number":5,"verse":"ה ובני ישראל ישבו בקרב הכנעני החתי והאמרי והפרזי והחוי והיבוסי"},{"number":6,"verse":"ו ויקחו את בנותיהם להם לנשים ואת בנותיהם נתנו לבניהם ויעבדו את אלהיהם {פ}"},{"number":7,"verse":"ז ויעשו בני ישראל את הרע בעיני יהוה וישכחו את יהוה אלהיהם ויעבדו את הבעלים ואת האשרות"},{"number":8,"verse":"ח ויחר אף יהוה בישראל וימכרם ביד כושן רשעתים מלך ארם נהרים ויעבדו בני ישראל את כושן רשעתים שמנה שנים"},{"number":9,"verse":"ט ויזעקו בני ישראל אל יהוה ויקם יהוה מושיע לבני ישראל וישיעם--את עתניאל בן קנז אחי כלב הקטן ממנו"},{"number":10,"verse":"י ותהי עליו רוח יהוה וישפט את ישראל ויצא למלחמה ויתן יהוה בידו את כושן רשעתים מלך ארם ותעז ידו על כושן רשעתים"},{"number":11,"verse":"יא ותשקט הארץ ארבעים שנה וימת עתניאל בן קנז {פ}"},{"number":12,"verse":"יב ויספו בני ישראל לעשות הרע בעיני יהוה ויחזק יהוה את עגלון מלך מואב על ישראל על כי עשו את הרע בעיני יהוה"},{"number":13,"verse":"יג ויאסף אליו את בני עמון ועמלק וילך ויך את ישראל ויירשו את עיר התמרים"},{"number":14,"verse":"יד ויעבדו בני ישראל את עגלון מלך מואב שמונה עשרה שנה"},{"number":15,"verse":"טו ויזעקו בני ישראל אל יהוה ויקם יהוה להם מושיע את אהוד בן גרא בן הימיני איש אטר יד ימינו וישלחו בני ישראל בידו מנחה לעגלון מלך מואב"},{"number":16,"verse":"טז ויעש לו אהוד חרב ולה שני פיות--גמד ארכה ויחגר אותה מתחת למדיו על ירך ימינו"},{"number":17,"verse":"יז ויקרב את המנחה לעגלון מלך מואב ועגלון איש בריא מאד"},{"number":18,"verse":"יח ויהי כאשר כלה להקריב את המנחה וישלח את העם נשאי המנחה"},{"number":19,"verse":"יט והוא שב מן הפסילים אשר את הגלגל ויאמר דבר סתר לי אליך המלך ויאמר הס--ויצאו מעליו כל העמדים עליו"},{"number":20,"verse":"כ ואהוד בא אליו והוא ישב בעלית המקרה אשר לו לבדו ויאמר אהוד דבר אלהים לי אליך ויקם מעל הכסא"},{"number":21,"verse":"כא וישלח אהוד את יד שמאלו ויקח את החרב מעל ירך ימינו ויתקעה בבטנו"},{"number":22,"verse":"כב ויבא גם הנצב אחר הלהב ויסגר החלב בעד הלהב--כי לא שלף החרב מבטנו ויצא הפרשדנה"},{"number":23,"verse":"כג ויצא אהוד המסדרונה ויסגר דלתות העליה בעדו--ונעל"},{"number":24,"verse":"כד והוא יצא ועבדיו באו ויראו והנה דלתות העליה נעלות ויאמרו אך מסיך הוא את רגליו בחדר המקרה"},{"number":25,"verse":"כה ויחילו עד בוש והנה איננו פתח דלתות העליה ויקחו את המפתח ויפתחו והנה אדניהם נפל ארצה מת"},{"number":26,"verse":"כו ואהוד נמלט עד התמהמהם והוא עבר את הפסילים וימלט השעירתה"},{"number":27,"verse":"כז ויהי בבואו ויתקע בשופר בהר אפרים וירדו עמו בני ישראל מן ההר והוא לפניהם"},{"number":28,"verse":"כח ויאמר אלהם רדפו אחרי כי נתן יהוה את איביכם את מואב בידכם וירדו אחריו וילכדו את מעברות הירדן למואב ולא נתנו איש לעבר"},{"number":29,"verse":"כט ויכו את מואב בעת ההיא כעשרת אלפים איש--כל שמן וכל איש חיל ולא נמלט איש"},{"number":30,"verse":"ל ותכנע מואב ביום ההוא תחת יד ישראל ותשקט הארץ שמונים שנה {פ}"},{"number":31,"verse":"לא ואחריו היה שמגר בן ענת ויך את פלשתים שש מאות איש במלמד הבקר ויושע גם הוא את ישראל {פ}"}]}