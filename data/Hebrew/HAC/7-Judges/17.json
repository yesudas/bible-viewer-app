{"bibleAbbr":"HAC","bookName":"Judges","bookEnglishName":"Judges","chapterNumber":17,"verses":[{"number":1,"verse":"א ויהי איש מהר אפרים ושמו מיכיהו"},{"number":2,"verse":"ב ויאמר לאמו אלף ומאה הכסף אשר לקח לך ואתי (ואת) אלית וגם אמרת באזני הנה הכסף אתי אני לקחתיו ותאמר אמו ברוך בני ליהוה"},{"number":3,"verse":"ג וישב את אלף ומאה הכסף לאמו ותאמר אמו הקדש הקדשתי את הכסף ליהוה מידי לבני לעשות פסל ומסכה ועתה אשיבנו לך"},{"number":4,"verse":"ד וישב את הכסף לאמו ותקח אמו מאתים כסף ותתנהו לצורף ויעשהו פסל ומסכה ויהי בבית מיכיהו"},{"number":5,"verse":"ה והאיש מיכה לו בית אלהים ויעש אפוד ותרפים וימלא את יד אחד מבניו ויהי לו לכהן"},{"number":6,"verse":"ו בימים ההם אין מלך בישראל איש הישר בעיניו יעשה {פ}"},{"number":7,"verse":"ז ויהי נער מבית לחם יהודה ממשפחת יהודה והוא לוי והוא גר שם"},{"number":8,"verse":"ח וילך האיש מהעיר מבית לחם יהודה לגור באשר ימצא ויבא הר אפרים עד בית מיכה לעשות דרכו"},{"number":9,"verse":"ט ויאמר לו מיכה מאין תבוא ויאמר אליו לוי אנכי מבית לחם יהודה ואנכי הלך לגור באשר אמצא"},{"number":10,"verse":"י ויאמר לו מיכה שבה עמדי והיה לי לאב ולכהן ואנכי אתן לך עשרת כסף לימים וערך בגדים ומחיתך וילך הלוי"},{"number":11,"verse":"יא ויואל הלוי לשבת את האיש ויהי הנער לו כאחד מבניו"},{"number":12,"verse":"יב וימלא מיכה את יד הלוי ויהי לו הנער לכהן ויהי בבית מיכה"},{"number":13,"verse":"יג ויאמר מיכה--עתה ידעתי כי ייטיב יהוה לי כי היה לי הלוי לכהן {פ}"}]}