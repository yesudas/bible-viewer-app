{"bibleAbbr":"HAC","bookName":"Judges","bookEnglishName":"Judges","chapterNumber":2,"verses":[{"number":1,"verse":"א ויעל מלאך יהוה מן הגלגל אל הבכים {פ} ויאמר אעלה אתכם ממצרים ואביא אתכם אל הארץ אשר נשבעתי לאבתיכם ואמר לא אפר בריתי אתכם לעולם"},{"number":2,"verse":"ב ואתם לא תכרתו ברית ליושבי הארץ הזאת--מזבחותיהם תתצון ולא שמעתם בקולי מה זאת עשיתם"},{"number":3,"verse":"ג וגם אמרתי לא אגרש אותם מפניכם והיו לכם לצדים ואלהיהם יהיו לכם למוקש"},{"number":4,"verse":"ד ויהי כדבר מלאך יהוה את הדברים האלה אל כל בני ישראל וישאו העם את קולם ויבכו"},{"number":5,"verse":"ה ויקראו שם המקום ההוא בכים ויזבחו שם ליהוה {פ}"},{"number":6,"verse":"ו וישלח יהושע את העם וילכו בני ישראל איש לנחלתו לרשת את הארץ"},{"number":7,"verse":"ז ויעבדו העם את יהוה כל ימי יהושע וכל ימי הזקנים אשר האריכו ימים אחרי יהושוע אשר ראו את כל מעשה יהוה הגדול אשר עשה לישראל"},{"number":8,"verse":"ח וימת יהושע בן נון עבד יהוה בן מאה ועשר שנים"},{"number":9,"verse":"ט ויקברו אותו בגבול נחלתו בתמנת חרס בהר אפרים מצפון להר געש"},{"number":10,"verse":"י וגם כל הדור ההוא נאספו אל אבותיו ויקם דור אחר אחריהם אשר לא ידעו את יהוה וגם את המעשה אשר עשה לישראל {פ}"},{"number":11,"verse":"יא ויעשו בני ישראל את הרע בעיני יהוה ויעבדו את הבעלים"},{"number":12,"verse":"יב ויעזבו את יהוה אלהי אבותם המוציא אותם מארץ מצרים וילכו אחרי אלהים אחרים מאלהי העמים אשר סביבותיהם וישתחוו להם ויכעסו את יהוה"},{"number":13,"verse":"יג ויעזבו את יהוה ויעבדו לבעל ולעשתרות"},{"number":14,"verse":"יד ויחר אף יהוה בישראל ויתנם ביד שסים וישסו אותם וימכרם ביד אויביהם מסביב ולא יכלו עוד לעמד לפני אויביהם"},{"number":15,"verse":"טו בכל אשר יצאו יד יהוה היתה בם לרעה כאשר דבר יהוה וכאשר נשבע יהוה להם ויצר להם מאד"},{"number":16,"verse":"טז ויקם יהוה שפטים ויושיעום מיד שסיהם"},{"number":17,"verse":"יז וגם אל שפטיהם לא שמעו--כי זנו אחרי אלהים אחרים וישתחוו להם סרו מהר מן הדרך אשר הלכו אבותם לשמע מצות יהוה--לא עשו כן"},{"number":18,"verse":"יח וכי הקים יהוה להם שפטים והיה יהוה עם השפט והושיעם מיד איביהם כל ימי השופט כי ינחם יהוה מנאקתם מפני לחציהם ודחקיהם"},{"number":19,"verse":"יט והיה במות השופט ישבו והשחיתו מאבותם ללכת אחרי אלהים אחרים לעבדם ולהשתחות להם לא הפילו ממעלליהם ומדרכם הקשה"},{"number":20,"verse":"כ ויחר אף יהוה בישראל ויאמר יען אשר עברו הגוי הזה את בריתי אשר צויתי את אבותם ולא שמעו לקולי"},{"number":21,"verse":"כא גם אני לא אוסיף להוריש איש מפניהם מן הגוים אשר עזב יהושע וימת"},{"number":22,"verse":"כב למען נסות בם את ישראל השמרים הם את דרך יהוה ללכת בם כאשר שמרו אבותם--אם לא"},{"number":23,"verse":"כג וינח יהוה את הגוים האלה לבלתי הורישם מהר ולא נתנם ביד יהושע {פ}"}]}