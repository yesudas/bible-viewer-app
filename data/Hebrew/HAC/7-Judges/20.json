{"bibleAbbr":"HAC","bookName":"Judges","bookEnglishName":"Judges","chapterNumber":20,"verses":[{"number":1,"verse":"א ויצאו כל בני ישראל ותקהל העדה כאיש אחד למדן ועד באר שבע וארץ הגלעד--אל יהוה המצפה"},{"number":2,"verse":"ב ויתיצבו פנות כל העם כל שבטי ישראל--בקהל עם האלהים ארבע מאות אלף איש רגלי שלף חרב {פ}"},{"number":3,"verse":"ג וישמעו בני בנימן כי עלו בני ישראל המצפה ויאמרו בני ישראל דברו איכה נהיתה הרעה הזאת"},{"number":4,"verse":"ד ויען האיש הלוי איש האשה הנרצחה--ויאמר הגבעתה אשר לבנימן באתי אני ופילגשי ללון"},{"number":5,"verse":"ה ויקמו עלי בעלי הגבעה ויסבו עלי את הבית לילה אותי דמו להרג ואת פילגשי ענו ותמת"},{"number":6,"verse":"ו ואחז בפילגשי ואנתחה ואשלחה בכל שדה נחלת ישראל כי עשו זמה ונבלה בישראל"},{"number":7,"verse":"ז הנה כלכם בני ישראל--הבו לכם דבר ועצה הלם"},{"number":8,"verse":"ח ויקם כל העם כאיש אחד לאמר לא נלך איש לאהלו ולא נסור איש לביתו"},{"number":9,"verse":"ט ועתה--זה הדבר אשר נעשה לגבעה עליה בגורל"},{"number":10,"verse":"י ולקחנו עשרה אנשים למאה לכל שבטי ישראל ומאה לאלף ואלף לרבבה לקחת צדה לעם--לעשות לבואם לגבע בנימן ככל הנבלה אשר עשה בישראל"},{"number":11,"verse":"יא ויאסף כל איש ישראל אל העיר כאיש אחד חברים {פ}"},{"number":12,"verse":"יב וישלחו שבטי ישראל אנשים בכל שבטי בנימן לאמר מה הרעה הזאת אשר נהיתה בכם"},{"number":13,"verse":"יג ועתה תנו את האנשים בני בליעל אשר בגבעה ונמיתם ונבערה רעה מישראל ולא אבו (בני) בנימן לשמע בקול אחיהם בני ישראל"},{"number":14,"verse":"יד ויאספו בני בנימן מן הערים הגבעתה לצאת למלחמה עם בני ישראל"},{"number":15,"verse":"טו ויתפקדו בני בנימן ביום ההוא מהערים עשרים וששה אלף איש שלף חרב--לבד מישבי הגבעה התפקדו שבע מאות איש בחור"},{"number":16,"verse":"טז מכל העם הזה שבע מאות איש בחור אטר יד ימינו כל זה קלע באבן אל השערה--ולא יחטא {פ}"},{"number":17,"verse":"יז ואיש ישראל התפקדו לבד מבנימן ארבע מאות אלף איש שלף חרב כל זה איש מלחמה"},{"number":18,"verse":"יח ויקמו ויעלו בית אל וישאלו באלהים ויאמרו בני ישראל מי יעלה לנו בתחלה למלחמה עם בני בנימן ויאמר יהוה יהודה בתחלה"},{"number":19,"verse":"יט ויקומו בני ישראל בבקר ויחנו על הגבעה"},{"number":20,"verse":"כ ויצא איש ישראל למלחמה עם בנימן ויערכו אתם איש ישראל מלחמה אל הגבעה"},{"number":21,"verse":"כא ויצאו בני בנימן מן הגבעה וישחיתו בישראל ביום ההוא שנים ועשרים אלף איש--ארצה"},{"number":22,"verse":"כב ויתחזק העם איש ישראל ויספו לערך מלחמה במקום אשר ערכו שם ביום הראשון"},{"number":23,"verse":"כג ויעלו בני ישראל ויבכו לפני יהוה עד הערב וישאלו ביהוה לאמר האוסיף לגשת למלחמה עם בני בנימן אחי ויאמר יהוה עלו אליו {פ}"},{"number":24,"verse":"כד ויקרבו בני ישראל אל בני בנימן ביום השני"},{"number":25,"verse":"כה ויצא בנימן לקראתם מן הגבעה ביום השני וישחיתו בבני ישראל עוד שמנת עשר אלף איש ארצה כל אלה שלפי חרב"},{"number":26,"verse":"כו ויעלו כל בני ישראל וכל העם ויבאו בית אל ויבכו וישבו שם לפני יהוה ויצומו ביום ההוא עד הערב ויעלו עלות ושלמים לפני יהוה"},{"number":27,"verse":"כז וישאלו בני ישראל ביהוה ושם ארון ברית האלהים בימים ההם"},{"number":28,"verse":"כח ופינחס בן אלעזר בן אהרן עמד לפניו בימים ההם לאמר האוסף עוד לצאת למלחמה עם בני בנימן אחי אם אחדל ויאמר יהוה עלו כי מחר אתננו בידך"},{"number":29,"verse":"כט וישם ישראל ארבים אל הגבעה סביב {פ}"},{"number":30,"verse":"ל ויעלו בני ישראל אל בני בנימן ביום השלישי ויערכו אל הגבעה כפעם בפעם"},{"number":31,"verse":"לא ויצאו בני בנימן לקראת העם הנתקו מן העיר ויחלו להכות מהעם חללים כפעם בפעם במסלות אשר אחת עלה בית אל ואחת גבעתה בשדה כשלשים איש בישראל"},{"number":32,"verse":"לב ויאמרו בני בנימן נגפים הם לפנינו כבראשנה ובני ישראל אמרו ננוסה ונתקנוהו מן העיר אל המסלות"},{"number":33,"verse":"לג וכל איש ישראל קמו ממקומו ויערכו בבעל תמר וארב ישראל מגיח ממקמו ממערה גבע"},{"number":34,"verse":"לד ויבאו מנגד לגבעה עשרת אלפים איש בחור מכל ישראל והמלחמה כבדה והם לא ידעו כי נגעת עליהם הרעה {פ}"},{"number":35,"verse":"לה ויגף יהוה את בנימן לפני ישראל וישחיתו בני ישראל בבנימן ביום ההוא עשרים וחמשה אלף ומאה איש כל אלה שלף חרב"},{"number":36,"verse":"לו ויראו בני בנימן כי נגפו ויתנו איש ישראל מקום לבנימן כי בטחו אל הארב אשר שמו אל הגבעה"},{"number":37,"verse":"לז והארב החישו ויפשטו אל הגבעה וימשך הארב ויך את כל העיר לפי חרב"},{"number":38,"verse":"לח והמועד היה לאיש ישראל--עם הארב הרב להעלותם משאת העשן מן העיר"},{"number":39,"verse":"לט ויהפך איש ישראל במלחמה ובנימן החל להכות חללים באיש ישראל כשלשים איש--כי אמרו אך נגוף נגף הוא לפנינו כמלחמה הראשנה"},{"number":40,"verse":"מ והמשאת החלה לעלות מן העיר--עמוד עשן ויפן בנימן אחריו והנה עלה כליל העיר השמימה"},{"number":41,"verse":"מא ואיש ישראל הפך ויבהל איש בנימן כי ראה כי נגעה עליו הרעה"},{"number":42,"verse":"מב ויפנו לפני איש ישראל אל דרך המדבר והמלחמה הדביקתהו ואשר מהערים משחיתים אותו בתוכו"},{"number":43,"verse":"מג כתרו את בנימן הרדיפהו מנוחה הדריכהו עד נכח הגבעה ממזרח שמש"},{"number":44,"verse":"מד ויפלו מבנימן שמנה עשר אלף איש את כל אלה אנשי חיל"},{"number":45,"verse":"מה ויפנו וינסו המדברה אל סלע הרמון ויעללהו במסלות חמשת אלפים איש וידביקו אחריו עד גדעם ויכו ממנו אלפים איש"},{"number":46,"verse":"מו ויהי כל הנפלים מבנימן עשרים וחמשה אלף איש שלף חרב--ביום ההוא את כל אלה אנשי חיל"},{"number":47,"verse":"מז ויפנו וינסו המדברה אל סלע הרמון שש מאות איש וישבו בסלע רמון ארבעה חדשים"},{"number":48,"verse":"מח ואיש ישראל שבו אל בני בנימן ויכום לפי חרב מעיר מתם עד בהמה עד כל הנמצא גם כל הערים הנמצאות שלחו באש {פ}"}]}