{"bibleAbbr":"HAC","bookName":"Judges","bookEnglishName":"Judges","chapterNumber":9,"verses":[{"number":1,"verse":"א וילך אבימלך בן ירבעל שכמה אל אחי אמו וידבר אליהם ואל כל משפחת בית אבי אמו לאמר"},{"number":2,"verse":"ב דברו נא באזני כל בעלי שכם מה טוב לכם--המשל בכם שבעים איש כל בני ירבעל אם משל בכם איש אחד וזכרתם כי עצמכם ובשרכם אני"},{"number":3,"verse":"ג וידברו אחי אמו עליו באזני כל בעלי שכם את כל הדברים האלה ויט לבם אחרי אבימלך כי אמרו אחינו הוא"},{"number":4,"verse":"ד ויתנו לו שבעים כסף מבית בעל ברית וישכר בהם אבימלך אנשים ריקים ופחזים וילכו אחריו"},{"number":5,"verse":"ה ויבא בית אביו עפרתה ויהרג את אחיו בני ירבעל שבעים איש על אבן אחת ויותר יותם בן ירבעל הקטן--כי נחבא {ס}"},{"number":6,"verse":"ו ויאספו כל בעלי שכם וכל בית מלוא וילכו וימליכו את אבימלך למלך--עם אלון מצב אשר בשכם"},{"number":7,"verse":"ז ויגדו ליותם וילך ויעמד בראש הר גרזים וישא קולו ויקרא ויאמר להם שמעו אלי בעלי שכם וישמע אליכם אלהים"},{"number":8,"verse":"ח הלוך הלכו העצים למשח עליהם מלך ויאמרו לזית מלוכה (מלכה) עלינו"},{"number":9,"verse":"ט ויאמר להם הזית החדלתי את דשני אשר בי יכבדו אלהים ואנשים והלכתי לנוע על העצים"},{"number":10,"verse":"י ויאמרו העצים לתאנה לכי את מלכי עלינו"},{"number":11,"verse":"יא ותאמר להם התאנה החדלתי את מתקי ואת תנובתי הטובה והלכתי לנוע על העצים"},{"number":12,"verse":"יב ויאמרו העצים לגפן לכי את מלוכי (מלכי) עלינו"},{"number":13,"verse":"יג ותאמר להם הגפן החדלתי את תירושי המשמח אלהים ואנשים והלכתי לנוע על העצים"},{"number":14,"verse":"יד ויאמרו כל העצים אל האטד לך אתה מלך עלינו"},{"number":15,"verse":"טו ויאמר האטד אל העצים אם באמת אתם משחים אתי למלך עליכם באו חסו בצלי ואם אין--תצא אש מן האטד ותאכל את ארזי הלבנון"},{"number":16,"verse":"טז ועתה אם באמת ובתמים עשיתם ותמליכו את אבימלך ואם טובה עשיתם עם ירבעל ועם ביתו ואם כגמול ידיו עשיתם לו"},{"number":17,"verse":"יז אשר נלחם אבי עליכם וישלך את נפשו מנגד ויצל אתכם מיד מדין"},{"number":18,"verse":"יח ואתם קמתם על בית אבי היום ותהרגו את בניו שבעים איש על אבן אחת ותמליכו את אבימלך בן אמתו על בעלי שכם כי אחיכם הוא"},{"number":19,"verse":"יט ואם באמת ובתמים עשיתם עם ירבעל ועם ביתו היום הזה--שמחו באבימלך וישמח גם הוא בכם"},{"number":20,"verse":"כ ואם אין--תצא אש מאבימלך ותאכל את בעלי שכם ואת בית מלוא ותצא אש מבעלי שכם ומבית מלוא ותאכל את אבימלך"},{"number":21,"verse":"כא וינס יותם ויברח וילך בארה וישב שם מפני אבימלך אחיו {פ}"},{"number":22,"verse":"כב וישר אבימלך על ישראל שלש שנים"},{"number":23,"verse":"כג וישלח אלהים רוח רעה בין אבימלך ובין בעלי שכם ויבגדו בעלי שכם באבימלך"},{"number":24,"verse":"כד לבוא חמס שבעים בני ירבעל ודמם לשום על אבימלך אחיהם אשר הרג אותם ועל בעלי שכם אשר חזקו את ידיו להרג את אחיו"},{"number":25,"verse":"כה וישימו לו בעלי שכם מארבים על ראשי ההרים ויגזלו את כל אשר יעבר עליהם בדרך ויגד לאבימלך {פ}"},{"number":26,"verse":"כו ויבא געל בן עבד ואחיו ויעברו בשכם ויבטחו בו בעלי שכם"},{"number":27,"verse":"כז ויצאו השדה ויבצרו את כרמיהם וידרכו ויעשו הלולים ויבאו בית אלהיהם ויאכלו וישתו ויקללו את אבימלך"},{"number":28,"verse":"כח ויאמר געל בן עבד מי אבימלך ומי שכם כי נעבדנו--הלא בן ירבעל וזבל פקידו עבדו את אנשי חמור אבי שכם ומדוע נעבדנו אנחנו"},{"number":29,"verse":"כט ומי יתן את העם הזה בידי ואסירה את אבימלך ויאמר לאבימלך רבה צבאך וצאה"},{"number":30,"verse":"ל וישמע זבל שר העיר את דברי געל בן עבד ויחר אפו"},{"number":31,"verse":"לא וישלח מלאכים אל אבימלך בתרמה לאמר הנה געל בן עבד ואחיו באים שכמה והנם צרים את העיר עליך"},{"number":32,"verse":"לב ועתה קום לילה אתה והעם אשר אתך וארב בשדה"},{"number":33,"verse":"לג והיה בבקר כזרח השמש תשכים ופשטת על העיר והנה הוא והעם אשר אתו יצאים אליך ועשית לו כאשר תמצא ידך"},{"number":34,"verse":"לד ויקם אבימלך וכל העם אשר עמו לילה ויארבו על שכם ארבעה ראשים"},{"number":35,"verse":"לה ויצא געל בן עבד ויעמד פתח שער העיר ויקם אבימלך והעם אשר אתו מן המארב"},{"number":36,"verse":"לו וירא געל את העם ויאמר אל זבל הנה עם יורד מראשי ההרים ויאמר אליו זבל את צל ההרים אתה ראה כאנשים"},{"number":37,"verse":"לז ויסף עוד געל לדבר ויאמר הנה עם יורדים מעם טבור הארץ וראש אחד בא מדרך אלון מעוננים"},{"number":38,"verse":"לח ויאמר אליו זבל איה אפוא פיך אשר תאמר מי אבימלך כי נעבדנו הלא זה העם אשר מאסתה בו צא נא עתה והלחם בו"},{"number":39,"verse":"לט ויצא געל לפני בעלי שכם וילחם באבימלך"},{"number":40,"verse":"מ וירדפהו אבימלך וינס מפניו ויפלו חללים רבים עד פתח השער"},{"number":41,"verse":"מא וישב אבימלך בארומה ויגרש זבל את געל ואת אחיו משבת בשכם {ס}"},{"number":42,"verse":"מב ויהי ממחרת ויצא העם השדה ויגדו לאבימלך"},{"number":43,"verse":"מג ויקח את העם ויחצם לשלשה ראשים ויארב בשדה וירא והנה העם יצא מן העיר ויקם עליהם ויכם"},{"number":44,"verse":"מד ואבימלך והראשים אשר עמו פשטו ויעמדו פתח שער העיר ושני הראשים פשטו על כל אשר בשדה--ויכום"},{"number":45,"verse":"מה ואבימלך נלחם בעיר כל היום ההוא וילכד את העיר ואת העם אשר בה הרג ויתץ את העיר ויזרעה מלח {פ}"},{"number":46,"verse":"מו וישמעו כל בעלי מגדל שכם ויבאו אל צריח בית אל ברית"},{"number":47,"verse":"מז ויגד לאבימלך כי התקבצו כל בעלי מגדל שכם"},{"number":48,"verse":"מח ויעל אבימלך הר צלמון הוא וכל העם אשר אתו ויקח אבימלך את הקרדמות בידו ויכרת שוכת עצים וישאה וישם על שכמו ויאמר אל העם אשר עמו מה ראיתם עשיתי--מהרו עשו כמוני"},{"number":49,"verse":"מט ויכרתו גם כל העם איש שוכה וילכו אחרי אבימלך וישימו על הצריח ויציתו עליהם את הצריח באש וימתו גם כל אנשי מגדל שכם כאלף--איש ואשה {פ}"},{"number":50,"verse":"נ וילך אבימלך אל תבץ ויחן בתבץ וילכדה"},{"number":51,"verse":"נא ומגדל עז היה בתוך העיר וינסו שמה כל האנשים והנשים וכל בעלי העיר ויסגרו בעדם ויעלו על גג המגדל"},{"number":52,"verse":"נב ויבא אבימלך עד המגדל וילחם בו ויגש עד פתח המגדל לשרפו באש"},{"number":53,"verse":"נג ותשלך אשה אחת פלח רכב--על ראש אבימלך ותרץ את גלגלתו"},{"number":54,"verse":"נד ויקרא מהרה אל הנער נשא כליו ויאמר לו שלף חרבך ומותתני--פן יאמרו לי אשה הרגתהו וידקרהו נערו וימת"},{"number":55,"verse":"נה ויראו איש ישראל כי מת אבימלך וילכו איש למקמו"},{"number":56,"verse":"נו וישב אלהים את רעת אבימלך אשר עשה לאביו להרג את שבעים אחיו"},{"number":57,"verse":"נז ואת כל רעת אנשי שכם השיב אלהים בראשם ותבא אליהם קללת יותם בן ירבעל {פ}"}]}