{"bibleAbbr":"HAC","bookName":"Judges","bookEnglishName":"Judges","chapterNumber":21,"verses":[{"number":1,"verse":"א ואיש ישראל נשבע במצפה לאמר איש ממנו לא יתן בתו לבנימן לאשה"},{"number":2,"verse":"ב ויבא העם בית אל וישבו שם עד הערב לפני האלהים וישאו קולם ויבכו בכי גדול"},{"number":3,"verse":"ג ויאמרו--למה יהוה אלהי ישראל היתה זאת בישראל להפקד היום מישראל שבט אחד"},{"number":4,"verse":"ד ויהי ממחרת וישכימו העם ויבנו שם מזבח ויעלו עלות ושלמים {פ}"},{"number":5,"verse":"ה ויאמרו בני ישראל מי אשר לא עלה בקהל מכל שבטי ישראל אל יהוה כי השבועה הגדולה היתה לאשר לא עלה אל יהוה המצפה לאמר--מות יומת"},{"number":6,"verse":"ו וינחמו בני ישראל אל בנימן אחיו ויאמרו נגדע היום שבט אחד מישראל"},{"number":7,"verse":"ז מה נעשה להם לנותרים לנשים ואנחנו נשבענו ביהוה לבלתי תת להם מבנותינו לנשים"},{"number":8,"verse":"ח ויאמרו--מי אחד משבטי ישראל אשר לא עלה אל יהוה המצפה והנה לא בא איש אל המחנה מיביש גלעד--אל הקהל"},{"number":9,"verse":"ט ויתפקד העם והנה אין שם איש מיושבי יבש גלעד"},{"number":10,"verse":"י וישלחו שם העדה שנים עשר אלף איש--מבני החיל ויצוו אותם לאמר לכו והכיתם את יושבי יבש גלעד לפי חרב והנשים והטף"},{"number":11,"verse":"יא וזה הדבר אשר תעשו כל זכר וכל אשה ידעת משכב זכר--תחרימו"},{"number":12,"verse":"יב וימצאו מיושבי יביש גלעד ארבע מאות נערה בתולה אשר לא ידעה איש למשכב זכר ויבאו אותם אל המחנה שלה אשר בארץ כנען {פ}"},{"number":13,"verse":"יג וישלחו כל העדה וידברו אל בני בנימן אשר בסלע רמון ויקראו להם שלום"},{"number":14,"verse":"יד וישב בנימן בעת ההיא ויתנו להם הנשים אשר חיו מנשי יבש גלעד ולא מצאו להם כן"},{"number":15,"verse":"טו והעם נחם לבנימן כי עשה יהוה פרץ בשבטי ישראל"},{"number":16,"verse":"טז ויאמרו זקני העדה מה נעשה לנותרים לנשים כי נשמדה מבנימן אשה"},{"number":17,"verse":"יז ויאמרו ירשת פליטה לבנימן ולא ימחה שבט מישראל"},{"number":18,"verse":"יח ואנחנו לא נוכל לתת להם נשים--מבנותינו כי נשבעו בני ישראל לאמר ארור נתן אשה לבנימן {ס}"},{"number":19,"verse":"יט ויאמרו הנה חג יהוה בשלו מימים ימימה אשר מצפונה לבית אל מזרחה השמש למסלה העלה מבית אל שכמה--ומנגב ללבונה"},{"number":20,"verse":"כ ויצו (ויצוו) את בני בנימן לאמר לכו וארבתם בכרמים"},{"number":21,"verse":"כא וראיתם והנה אם יצאו בנות שילו לחול במחלות ויצאתם מן הכרמים וחטפתם לכם איש אשתו מבנות שילו והלכתם ארץ בנימן"},{"number":22,"verse":"כב והיה כי יבאו אבותם או אחיהם לרוב (לריב) אלינו ואמרנו אליהם חנונו אותם--כי לא לקחנו איש אשתו במלחמה כי לא אתם נתתם להם כעת תאשמו {ס}"},{"number":23,"verse":"כג ויעשו כן בני בנימן וישאו נשים למספרם מן המחללות אשר גזלו וילכו וישובו אל נחלתם ויבנו את הערים וישבו בהם"},{"number":24,"verse":"כד ויתהלכו משם בני ישראל בעת ההיא איש לשבטו ולמשפחתו ויצאו משם איש לנחלתו {פ}"},{"number":25,"verse":"כה בימים ההם אין מלך בישראל איש הישר בעיניו יעשה {ש}"}]}