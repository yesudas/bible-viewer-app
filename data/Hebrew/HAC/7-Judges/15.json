{"bibleAbbr":"HAC","bookName":"Judges","bookEnglishName":"Judges","chapterNumber":15,"verses":[{"number":1,"verse":"א ויהי מימים בימי קציר חטים ויפקד שמשון את אשתו בגדי עזים ויאמר אבאה אל אשתי החדרה ולא נתנו אביה לבוא"},{"number":2,"verse":"ב ויאמר אביה אמר אמרתי כי שנא שנאתה ואתננה למרעך הלא אחותה הקטנה טובה ממנה תהי נא לך תחתיה"},{"number":3,"verse":"ג ויאמר להם שמשון נקיתי הפעם מפלשתים כי עשה אני עמם רעה"},{"number":4,"verse":"ד וילך שמשון וילכד שלש מאות שועלים ויקח לפדים ויפן זנב אל זנב וישם לפיד אחד בין שני הזנבות בתוך"},{"number":5,"verse":"ה ויבער אש בלפידים וישלח בקמות פלשתים ויבער מגדיש ועד קמה ועד כרם זית"},{"number":6,"verse":"ו ויאמרו פלשתים מי עשה זאת ויאמרו שמשון חתן התמני כי לקח את אשתו ויתנה למרעהו ויעלו פלשתים וישרפו אותה ואת אביה באש"},{"number":7,"verse":"ז ויאמר להם שמשון אם תעשון כזאת כי אם נקמתי בכם ואחר אחדל"},{"number":8,"verse":"ח ויך אותם שוק על ירך מכה גדולה וירד וישב בסעיף סלע עיטם {פ}"},{"number":9,"verse":"ט ויעלו פלשתים ויחנו ביהודה וינטשו בלחי"},{"number":10,"verse":"י ויאמרו איש יהודה למה עליתם עלינו ויאמרו לאסור את שמשון עלינו לעשות לו כאשר עשה לנו"},{"number":11,"verse":"יא וירדו שלשת אלפים איש מיהודה אל סעיף סלע עיטם ויאמרו לשמשון הלא ידעת כי משלים בנו פלשתים ומה זאת עשית לנו ויאמר להם--כאשר עשו לי כן עשיתי להם"},{"number":12,"verse":"יב ויאמרו לו לאסרך ירדנו לתתך ביד פלשתים ויאמר להם שמשון השבעו לי פן תפגעון בי אתם"},{"number":13,"verse":"יג ויאמרו לו לאמר לא כי אסר נאסרך ונתנוך בידם והמת לא נמיתך ויאסרהו בשנים עבתים חדשים ויעלוהו מן הסלע"},{"number":14,"verse":"יד הוא בא עד לחי ופלשתים הריעו לקראתו ותצלח עליו רוח יהוה ותהיינה העבתים אשר על זרועותיו כפשתים אשר בערו באש וימסו אסוריו מעל ידיו"},{"number":15,"verse":"טו וימצא לחי חמור טריה וישלח ידו ויקחה ויך בה אלף איש"},{"number":16,"verse":"טז ויאמר שמשון--בלחי החמור חמור חמרתים בלחי החמור הכיתי אלף איש"},{"number":17,"verse":"יז ויהי ככלתו לדבר וישלך הלחי מידו ויקרא למקום ההוא רמת לחי"},{"number":18,"verse":"יח ויצמא מאד ויקרא אל יהוה ויאמר אתה נתת ביד עבדך את התשועה הגדלה הזאת ועתה אמות בצמא ונפלתי ביד הערלים"},{"number":19,"verse":"יט ויבקע אלהים את המכתש אשר בלחי ויצאו ממנו מים וישת ותשב רוחו ויחי על כן קרא שמה עין הקורא אשר בלחי עד היום הזה"},{"number":20,"verse":"כ וישפט את ישראל בימי פלשתים עשרים שנה {פ}"}]}