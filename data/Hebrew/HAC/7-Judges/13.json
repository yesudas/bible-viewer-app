{"bibleAbbr":"HAC","bookName":"Judges","bookEnglishName":"Judges","chapterNumber":13,"verses":[{"number":1,"verse":"א ויסיפו בני ישראל לעשות הרע בעיני יהוה ויתנם יהוה ביד פלשתים ארבעים שנה {פ}"},{"number":2,"verse":"ב ויהי איש אחד מצרעה ממשפחת הדני ושמו מנוח ואשתו עקרה ולא ילדה"},{"number":3,"verse":"ג וירא מלאך יהוה אל האשה ויאמר אליה הנה נא את עקרה ולא ילדת והרית וילדת בן"},{"number":4,"verse":"ד ועתה השמרי נא ואל תשתי יין ושכר ואל תאכלי כל טמא"},{"number":5,"verse":"ה כי הנך הרה וילדת בן ומורה לא יעלה על ראשו--כי נזיר אלהים יהיה הנער מן הבטן והוא יחל להושיע את ישראל--מיד פלשתים"},{"number":6,"verse":"ו ותבא האשה ותאמר לאישה לאמר איש האלהים בא אלי ומראהו כמראה מלאך האלהים נורא מאד ולא שאלתיהו אי מזה הוא ואת שמו לא הגיד לי"},{"number":7,"verse":"ז ויאמר לי הנך הרה וילדת בן ועתה אל תשתי יין ושכר ואל תאכלי כל טמאה--כי נזיר אלהים יהיה הנער מן הבטן עד יום מותו {פ}"},{"number":8,"verse":"ח ויעתר מנוח אל יהוה ויאמר בי אדוני--איש האלהים אשר שלחת יבוא נא עוד אלינו ויורנו מה נעשה לנער היולד"},{"number":9,"verse":"ט וישמע האלהים בקול מנוח ויבא מלאך האלהים עוד אל האשה והיא יושבת בשדה ומנוח אישה אין עמה"},{"number":10,"verse":"י ותמהר האשה ותרץ ותגד לאישה ותאמר אליו--הנה נראה אלי האיש אשר בא ביום אלי"},{"number":11,"verse":"יא ויקם וילך מנוח אחרי אשתו ויבא אל האיש ויאמר לו האתה האיש אשר דברת אל האשה ויאמר אני"},{"number":12,"verse":"יב ויאמר מנוח עתה יבא דבריך מה יהיה משפט הנער ומעשהו"},{"number":13,"verse":"יג ויאמר מלאך יהוה אל מנוח מכל אשר אמרתי אל האשה תשמר"},{"number":14,"verse":"יד מכל אשר יצא מגפן היין לא תאכל ויין ושכר אל תשת וכל טמאה אל תאכל כל אשר צויתיה תשמר {ס}"},{"number":15,"verse":"טו ויאמר מנוח אל מלאך יהוה נעצרה נא אותך ונעשה לפניך גדי עזים"},{"number":16,"verse":"טז ויאמר מלאך יהוה אל מנוח אם תעצרני לא אכל בלחמך ואם תעשה עלה ליהוה תעלנה כי לא ידע מנוח כי מלאך יהוה הוא"},{"number":17,"verse":"יז ויאמר מנוח אל מלאך יהוה מי שמך כי יבא דבריך (דברך) וכבדנוך"},{"number":18,"verse":"יח ויאמר לו מלאך יהוה למה זה תשאל לשמי--והוא פלאי {פ}"},{"number":19,"verse":"יט ויקח מנוח את גדי העזים ואת המנחה ויעל על הצור ליהוה ומפלא לעשות ומנוח ואשתו ראים"},{"number":20,"verse":"כ ויהי בעלות הלהב מעל המזבח השמימה ויעל מלאך יהוה בלהב המזבח ומנוח ואשתו ראים ויפלו על פניהם ארצה"},{"number":21,"verse":"כא ולא יסף עוד מלאך יהוה להראה אל מנוח ואל אשתו אז ידע מנוח כי מלאך יהוה הוא"},{"number":22,"verse":"כב ויאמר מנוח אל אשתו מות נמות כי אלהים ראינו"},{"number":23,"verse":"כג ותאמר לו אשתו לו חפץ יהוה להמיתנו לא לקח מידנו עלה ומנחה ולא הראנו את כל אלה וכעת לא השמיענו כזאת"},{"number":24,"verse":"כד ותלד האשה בן ותקרא את שמו שמשון ויגדל הנער ויברכהו יהוה"},{"number":25,"verse":"כה ותחל רוח יהוה לפעמו במחנה דן בין צרעה ובין אשתאל {פ}"}]}