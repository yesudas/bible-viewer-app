{"bibleAbbr":"HAC","bookName":"Judges","bookEnglishName":"Judges","chapterNumber":12,"verses":[{"number":1,"verse":"א ויצעק איש אפרים ויעבר צפונה ויאמרו ליפתח מדוע עברת להלחם בבני עמון ולנו לא קראת ללכת עמך--ביתך נשרף עליך באש"},{"number":2,"verse":"ב ויאמר יפתח אליהם איש ריב הייתי אני ועמי ובני עמון מאד ואזעק אתכם ולא הושעתם אותי מידם"},{"number":3,"verse":"ג ואראה כי אינך מושיע ואשימה נפשי בכפי ואעברה אל בני עמון ויתנם יהוה בידי ולמה עליתם אלי היום הזה--להלחם בי"},{"number":4,"verse":"ד ויקבץ יפתח את כל אנשי גלעד וילחם את אפרים ויכו אנשי גלעד את אפרים כי אמרו פליטי אפרים אתם--גלעד בתוך אפרים בתוך מנשה"},{"number":5,"verse":"ה וילכד גלעד את מעברות הירדן לאפרים והיה כי יאמרו פליטי אפרים אעברה ויאמרו לו אנשי גלעד האפרתי אתה ויאמר לא"},{"number":6,"verse":"ו ויאמרו לו אמר נא שבלת ויאמר סבלת ולא יכין לדבר כן ויאחזו אותו וישחטוהו אל מעברות הירדן ויפל בעת ההיא מאפרים ארבעים ושנים אלף"},{"number":7,"verse":"ז וישפט יפתח את ישראל שש שנים וימת יפתח הגלעדי ויקבר בערי גלעד {פ}"},{"number":8,"verse":"ח וישפט אחריו את ישראל אבצן מבית לחם"},{"number":9,"verse":"ט ויהי לו שלשים בנים ושלשים בנות שלח החוצה ושלשים בנות הביא לבניו מן החוץ וישפט את ישראל שבע שנים"},{"number":10,"verse":"י וימת אבצן ויקבר בבית לחם {פ}"},{"number":11,"verse":"יא וישפט אחריו את ישראל אילון הזבולני וישפט את ישראל עשר שנים"},{"number":12,"verse":"יב וימת אילון הזבולני ויקבר באילון בארץ זבולן {פ}"},{"number":13,"verse":"יג וישפט אחריו את ישראל עבדון בן הלל הפרעתוני"},{"number":14,"verse":"יד ויהי לו ארבעים בנים ושלשים בני בנים רכבים על שבעים עירם וישפט את ישראל שמנה שנים"},{"number":15,"verse":"טו וימת עבדון בן הלל הפרעתוני ויקבר בפרעתון בארץ אפרים בהר העמלקי {פ}"}]}