{"bibleAbbr":"HAC","bookName":"Judges","bookEnglishName":"Judges","chapterNumber":6,"verses":[{"number":1,"verse":"א ויעשו בני ישראל הרע בעיני יהוה ויתנם יהוה ביד מדין שבע שנים"},{"number":2,"verse":"ב ותעז יד מדין על ישראל מפני מדין עשו להם בני ישראל את המנהרות אשר בהרים ואת המערות ואת המצדות"},{"number":3,"verse":"ג והיה אם זרע ישראל--ועלה מדין ועמלק ובני קדם ועלו עליו"},{"number":4,"verse":"ד ויחנו עליהם וישחיתו את יבול הארץ עד בואך עזה ולא ישאירו מחיה בישראל ושה ושור וחמור"},{"number":5,"verse":"ה כי הם ומקניהם יעלו ואהליהם יבאו (ובאו) כדי ארבה לרב ולהם ולגמליהם אין מספר ויבאו בארץ לשחתה"},{"number":6,"verse":"ו וידל ישראל מאד מפני מדין ויזעקו בני ישראל אל יהוה {פ}"},{"number":7,"verse":"ז ויהי כי זעקו בני ישראל אל יהוה על אדות מדין"},{"number":8,"verse":"ח וישלח יהוה איש נביא אל בני ישראל ויאמר להם כה אמר יהוה אלהי ישראל אנכי העליתי אתכם ממצרים ואציא אתכם מבית עבדים"},{"number":9,"verse":"ט ואצל אתכם מיד מצרים ומיד כל לחציכם ואגרש אותם מפניכם ואתנה לכם את ארצם"},{"number":10,"verse":"י ואמרה לכם אני יהוה אלהיכם--לא תיראו את אלהי האמרי אשר אתם יושבים בארצם ולא שמעתם בקולי {פ}"},{"number":11,"verse":"יא ויבא מלאך יהוה וישב תחת האלה אשר בעפרה אשר ליואש אבי העזרי וגדעון בנו חבט חטים בגת להניס מפני מדין"},{"number":12,"verse":"יב וירא אליו מלאך יהוה ויאמר אליו יהוה עמך גבור החיל"},{"number":13,"verse":"יג ויאמר אליו גדעון בי אדני ויש יהוה עמנו ולמה מצאתנו כל זאת ואיה כל נפלאתיו אשר ספרו לנו אבותינו לאמר הלא ממצרים העלנו יהוה ועתה נטשנו יהוה ויתננו בכף מדין"},{"number":14,"verse":"יד ויפן אליו יהוה ויאמר לך בכחך זה והושעת את ישראל מכף מדין הלא שלחתיך"},{"number":15,"verse":"טו ויאמר אליו בי אדני במה אושיע את ישראל הנה אלפי הדל במנשה ואנכי הצעיר בבית אבי"},{"number":16,"verse":"טז ויאמר אליו יהוה כי אהיה עמך והכית את מדין כאיש אחד"},{"number":17,"verse":"יז ויאמר אליו אם נא מצאתי חן בעיניך ועשית לי אות שאתה מדבר עמי"},{"number":18,"verse":"יח אל נא תמש מזה עד באי אליך והצאתי את מנחתי והנחתי לפניך ויאמר אנכי אשב עד שובך"},{"number":19,"verse":"יט וגדעון בא ויעש גדי עזים ואיפת קמח מצות הבשר שם בסל והמרק שם בפרור ויוצא אליו אל תחת האלה ויגש {פ}"},{"number":20,"verse":"כ ויאמר אליו מלאך האלהים קח את הבשר ואת המצות והנח אל הסלע הלז ואת המרק שפוך ויעש כן"},{"number":21,"verse":"כא וישלח מלאך יהוה את קצה המשענת אשר בידו ויגע בבשר ובמצות ותעל האש מן הצור ותאכל את הבשר ואת המצות ומלאך יהוה הלך מעיניו"},{"number":22,"verse":"כב וירא גדעון כי מלאך יהוה הוא ויאמר גדעון אהה אדני יהוה--כי על כן ראיתי מלאך יהוה פנים אל פנים"},{"number":23,"verse":"כג ויאמר לו יהוה שלום לך אל תירא לא תמות"},{"number":24,"verse":"כד ויבן שם גדעון מזבח ליהוה ויקרא לו יהוה שלום עד היום הזה--עודנו בעפרת אבי העזרי {ס}"},{"number":25,"verse":"כה ויהי בלילה ההוא ויאמר לו יהוה קח את פר השור אשר לאביך ופר השני שבע שנים והרסת את מזבח הבעל אשר לאביך ואת האשרה אשר עליו תכרת"},{"number":26,"verse":"כו ובנית מזבח ליהוה אלהיך על ראש המעוז הזה--במערכה ולקחת את הפר השני והעלית עולה בעצי האשרה אשר תכרת"},{"number":27,"verse":"כז ויקח גדעון עשרה אנשים מעבדיו ויעש כאשר דבר אליו יהוה ויהי כאשר ירא את בית אביו ואת אנשי העיר מעשות יומם--ויעש לילה"},{"number":28,"verse":"כח וישכימו אנשי העיר בבקר והנה נתץ מזבח הבעל והאשרה אשר עליו כרתה ואת הפר השני העלה על המזבח הבנוי"},{"number":29,"verse":"כט ויאמרו איש אל רעהו מי עשה הדבר הזה וידרשו ויבקשו--ויאמרו גדעון בן יואש עשה הדבר הזה"},{"number":30,"verse":"ל ויאמרו אנשי העיר אל יואש הוצא את בנך וימת כי נתץ את מזבח הבעל וכי כרת האשרה אשר עליו"},{"number":31,"verse":"לא ויאמר יואש לכל אשר עמדו עליו האתם תריבון לבעל אם אתם תושיעון אותו אשר יריב לו יומת עד הבקר אם אלהים הוא ירב לו כי נתץ את מזבחו"},{"number":32,"verse":"לב ויקרא לו ביום ההוא ירבעל לאמר ירב בו הבעל כי נתץ את מזבחו {ס}"},{"number":33,"verse":"לג וכל מדין ועמלק ובני קדם נאספו יחדו ויעברו ויחנו בעמק יזרעאל"},{"number":34,"verse":"לד ורוח יהוה לבשה את גדעון ויתקע בשופר ויזעק אביעזר אחריו"},{"number":35,"verse":"לה ומלאכים שלח בכל מנשה ויזעק גם הוא אחריו ומלאכים שלח באשר ובזבלון ובנפתלי ויעלו לקראתם"},{"number":36,"verse":"לו ויאמר גדעון אל האלהים אם ישך מושיע בידי את ישראל--כאשר דברת"},{"number":37,"verse":"לז הנה אנכי מציג את גזת הצמר--בגרן אם טל יהיה על הגזה לבדה ועל כל הארץ חרב--וידעתי כי תושיע בידי את ישראל כאשר דברת"},{"number":38,"verse":"לח ויהי כן--וישכם ממחרת ויזר את הגזה וימץ טל מן הגזה מלוא הספל מים"},{"number":39,"verse":"לט ויאמר גדעון אל האלהים אל יחר אפך בי ואדברה אך הפעם אנסה נא רק הפעם בגזה--יהי נא חרב אל הגזה לבדה ועל כל הארץ יהיה טל"},{"number":40,"verse":"מ ויעש אלהים כן בלילה ההוא ויהי חרב אל הגזה לבדה ועל כל הארץ היה טל {פ}"}]}