{"bibleAbbr":"HAC","bookName":"Judges","bookEnglishName":"Judges","chapterNumber":14,"verses":[{"number":1,"verse":"א וירד שמשון תמנתה וירא אשה בתמנתה מבנות פלשתים"},{"number":2,"verse":"ב ויעל ויגד לאביו ולאמו ויאמר אשה ראיתי בתמנתה מבנות פלשתים ועתה קחו אותה לי לאשה"},{"number":3,"verse":"ג ויאמר לו אביו ואמו האין בבנות אחיך ובכל עמי אשה--כי אתה הולך לקחת אשה מפלשתים הערלים ויאמר שמשון אל אביו אותה קח לי כי היא ישרה בעיני"},{"number":4,"verse":"ד ואביו ואמו לא ידעו כי מיהוה היא--כי תאנה הוא מבקש מפלשתים ובעת ההיא פלשתים משלים בישראל"},{"number":5,"verse":"ה וירד שמשון ואביו ואמו תמנתה ויבאו עד כרמי תמנתה והנה כפיר אריות שאג לקראתו"},{"number":6,"verse":"ו ותצלח עליו רוח יהוה וישסעהו כשסע הגדי ומאומה אין בידו ולא הגיד לאביו ולאמו את אשר עשה"},{"number":7,"verse":"ז וירד וידבר לאשה ותישר בעיני שמשון"},{"number":8,"verse":"ח וישב מימים לקחתה ויסר לראות את מפלת האריה והנה עדת דבורים בגוית האריה ודבש"},{"number":9,"verse":"ט וירדהו אל כפיו וילך הלוך ואכל וילך אל אביו ואל אמו ויתן להם ויאכלו ולא הגיד להם כי מגוית האריה רדה הדבש"},{"number":10,"verse":"י וירד אביהו אל האשה ויעש שם שמשון משתה כי כן יעשו הבחורים"},{"number":11,"verse":"יא ויהי כראותם אותו ויקחו שלשים מרעים ויהיו אתו"},{"number":12,"verse":"יב ויאמר להם שמשון אחודה נא לכם חידה אם הגד תגידו אותה לי שבעת ימי המשתה ומצאתם--ונתתי לכם שלשים סדינים ושלשים חלפת בגדים"},{"number":13,"verse":"יג ואם לא תוכלו להגיד לי--ונתתם אתם לי שלשים סדינים ושלשים חליפות בגדים ויאמרו לו--חודה חידתך ונשמענה"},{"number":14,"verse":"יד ויאמר להם מהאכל יצא מאכל ומעז יצא מתוק ולא יכלו להגיד החידה שלשת ימים"},{"number":15,"verse":"טו ויהי ביום השביעי ויאמרו לאשת שמשון פתי את אישך ויגד לנו את החידה--פן נשרף אותך ואת בית אביך באש הלירשנו קראתם לנו הלא"},{"number":16,"verse":"טז ותבך אשת שמשון עליו ותאמר רק שנאתני ולא אהבתני--החידה חדת לבני עמי ולי לא הגדתה ויאמר לה הנה לאבי ולאמי לא הגדתי--ולך אגיד"},{"number":17,"verse":"יז ותבך עליו שבעת הימים אשר היה להם המשתה ויהי ביום השביעי ויגד לה כי הציקתהו ותגד החידה לבני עמה"},{"number":18,"verse":"יח ויאמרו לו אנשי העיר ביום השביעי בטרם יבא החרסה מה מתוק מדבש ומה עז מארי ויאמר להם--לולא חרשתם בעגלתי לא מצאתם חידתי"},{"number":19,"verse":"יט ותצלח עליו רוח יהוה וירד אשקלון ויך מהם שלשים איש ויקח את חליצותם ויתן החליפות למגידי החידה ויחר אפו ויעל בית אביהו"},{"number":20,"verse":"כ ותהי אשת שמשון למרעהו אשר רעה לו {פ}"}]}