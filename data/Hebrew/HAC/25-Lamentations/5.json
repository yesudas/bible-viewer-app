{"bibleAbbr":"HAC","bookName":"Lamentations","bookEnglishName":"Lamentations","chapterNumber":5,"verses":[{"number":1,"verse":"א זכר יהוה מה היה לנו הביט (הביטה) וראה את חרפתנו"},{"number":2,"verse":"ב נחלתנו נהפכה לזרים בתינו לנכרים"},{"number":3,"verse":"ג יתומים היינו אין (ואין) אב אמתינו כאלמנות"},{"number":4,"verse":"ד מימינו בכסף שתינו עצינו במחיר יבאו"},{"number":5,"verse":"ה על צוארנו נרדפנו יגענו לא (ולא) הונח לנו"},{"number":6,"verse":"ו מצרים נתנו יד אשור לשבע לחם"},{"number":7,"verse":"ז אבתינו חטאו אינם (ואינם) אנחנו (ואנחנו) עונתיהם סבלנו"},{"number":8,"verse":"ח עבדים משלו בנו פרק אין מידם"},{"number":9,"verse":"ט בנפשנו נביא לחמנו מפני חרב המדבר"},{"number":10,"verse":"י עורנו כתנור נכמרו מפני זלעפות רעב"},{"number":11,"verse":"יא נשים בציון ענו בתלת בערי יהודה"},{"number":12,"verse":"יב שרים בידם נתלו פני זקנים לא נהדרו"},{"number":13,"verse":"יג בחורים טחון נשאו ונערים בעץ כשלו"},{"number":14,"verse":"יד זקנים משער שבתו בחורים מנגינתם"},{"number":15,"verse":"טו שבת משוש לבנו נהפך לאבל מחלנו"},{"number":16,"verse":"טז נפלה עטרת ראשנו אוי נא לנו כי חטאנו"},{"number":17,"verse":"יז על זה היה דוה לבנו--על אלה חשכו עינינו"},{"number":18,"verse":"יח על הר ציון ששמם שועלים הלכו בו {פ}"},{"number":19,"verse":"יט אתה יהוה לעולם תשב כסאך לדור ודור"},{"number":20,"verse":"כ למה לנצח תשכחנו תעזבנו לארך ימים"},{"number":21,"verse":"כא השיבנו יהוה אליך ונשוב (ונשובה) חדש ימינו כקדם"},{"number":22,"verse":"כב כי אם מאס מאסתנו קצפת עלינו עד מאד {ש}"}]}