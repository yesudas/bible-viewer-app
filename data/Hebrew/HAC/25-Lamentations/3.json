{"bibleAbbr":"HAC","bookName":"Lamentations","bookEnglishName":"Lamentations","chapterNumber":3,"verses":[{"number":1,"verse":"א אני הגבר ראה עני בשבט עברתו"},{"number":2,"verse":"ב אותי נהג וילך חשך ולא אור"},{"number":3,"verse":"ג אך בי ישב יהפך ידו כל היום {ס}"},{"number":4,"verse":"ד בלה בשרי ועורי שבר עצמותי"},{"number":5,"verse":"ה בנה עלי ויקף ראש ותלאה"},{"number":6,"verse":"ו במחשכים הושיבני כמתי עולם {ס}"},{"number":7,"verse":"ז גדר בעדי ולא אצא הכביד נחשתי"},{"number":8,"verse":"ח גם כי אזעק ואשוע שתם תפלתי"},{"number":9,"verse":"ט גדר דרכי בגזית נתיבתי עוה {ס}"},{"number":10,"verse":"י דב ארב הוא לי אריה (ארי) במסתרים"},{"number":11,"verse":"יא דרכי סורר ויפשחני שמני שמם"},{"number":12,"verse":"יב דרך קשתו ויציבני כמטרא לחץ {ס}"},{"number":13,"verse":"יג הביא בכליתי בני אשפתו"},{"number":14,"verse":"יד הייתי שחק לכל עמי נגינתם כל היום"},{"number":15,"verse":"טו השביעני במרורים הרוני לענה {ס}"},{"number":16,"verse":"טז ויגרס בחצץ שני הכפישני באפר"},{"number":17,"verse":"יז ותזנח משלום נפשי נשיתי טובה"},{"number":18,"verse":"יח ואמר אבד נצחי ותוחלתי מיהוה {ס}"},{"number":19,"verse":"יט זכר עניי ומרודי לענה וראש"},{"number":20,"verse":"כ זכור תזכור ותשיח (ותשוח) עלי נפשי"},{"number":21,"verse":"כא זאת אשיב אל לבי על כן אוחיל {ס}"},{"number":22,"verse":"כב חסדי יהוה כי לא תמנו כי לא כלו רחמיו"},{"number":23,"verse":"כג חדשים לבקרים רבה אמונתך"},{"number":24,"verse":"כד חלקי יהוה אמרה נפשי על כן אוחיל לו {ס}"},{"number":25,"verse":"כה טוב יהוה לקוו לנפש תדרשנו"},{"number":26,"verse":"כו טוב ויחיל ודומם לתשועת יהוה"},{"number":27,"verse":"כז טוב לגבר כי ישא על בנעוריו {ס}"},{"number":28,"verse":"כח ישב בדד וידם כי נטל עליו"},{"number":29,"verse":"כט יתן בעפר פיהו אולי יש תקוה"},{"number":30,"verse":"ל יתן למכהו לחי ישבע בחרפה {ס}"},{"number":31,"verse":"לא כי לא יזנח לעולם אדני"},{"number":32,"verse":"לב כי אם הוגה ורחם כרב חסדיו"},{"number":33,"verse":"לג כי לא ענה מלבו ויגה בני איש {ס}"},{"number":34,"verse":"לד לדכא תחת רגליו כל אסירי ארץ"},{"number":35,"verse":"לה להטות משפט גבר נגד פני עליון"},{"number":36,"verse":"לו לעות אדם בריבו אדני לא ראה {ס}"},{"number":37,"verse":"לז מי זה אמר ותהי אדני לא צוה"},{"number":38,"verse":"לח מפי עליון לא תצא הרעות והטוב"},{"number":39,"verse":"לט מה יתאונן אדם חי גבר על חטאו {ס}"},{"number":40,"verse":"מ נחפשה דרכינו ונחקרה ונשובה עד יהוה"},{"number":41,"verse":"מא נשא לבבנו אל כפים אל אל בשמים"},{"number":42,"verse":"מב נחנו פשענו ומרינו אתה לא סלחת {ס}"},{"number":43,"verse":"מג סכותה באף ותרדפנו הרגת לא חמלת"},{"number":44,"verse":"מד סכותה בענן לך מעבור תפלה"},{"number":45,"verse":"מה סחי ומאוס תשימנו בקרב העמים {ס}"},{"number":46,"verse":"מו פצו עלינו פיהם כל איבינו"},{"number":47,"verse":"מז פחד ופחת היה לנו השאת והשבר"},{"number":48,"verse":"מח פלגי מים תרד עיני על שבר בת עמי {ס}"},{"number":49,"verse":"מט עיני נגרה ולא תדמה מאין הפגות"},{"number":50,"verse":"נ עד ישקיף וירא יהוה משמים"},{"number":51,"verse":"נא עיני עוללה לנפשי מכל בנות עירי {ס}"},{"number":52,"verse":"נב צוד צדוני כצפור איבי חנם"},{"number":53,"verse":"נג צמתו בבור חיי וידו אבן בי"},{"number":54,"verse":"נד צפו מים על ראשי אמרתי נגזרתי {ס}"},{"number":55,"verse":"נה קראתי שמך יהוה מבור תחתיות"},{"number":56,"verse":"נו קולי שמעת אל תעלם אזנך לרוחתי לשועתי"},{"number":57,"verse":"נז קרבת ביום אקראך אמרת אל תירא {ס}"},{"number":58,"verse":"נח רבת אדני ריבי נפשי גאלת חיי"},{"number":59,"verse":"נט ראיתה יהוה עותתי שפטה משפטי"},{"number":60,"verse":"ס ראיתה כל נקמתם--כל מחשבתם לי {ס}"},{"number":61,"verse":"סא שמעת חרפתם יהוה כל מחשבתם עלי"},{"number":62,"verse":"סב שפתי קמי והגיונם עלי כל היום"},{"number":63,"verse":"סג שבתם וקימתם הביטה אני מנגינתם {ס}"},{"number":64,"verse":"סד תשיב להם גמול יהוה כמעשה ידיהם"},{"number":65,"verse":"סה תתן להם מגנת לב תאלתך להם"},{"number":66,"verse":"סו תרדף באף ותשמידם מתחת שמי יהוה {פ}"}]}