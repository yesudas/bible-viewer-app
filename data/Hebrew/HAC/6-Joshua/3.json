{"bibleAbbr":"HAC","bookName":"Joshua","bookEnglishName":"Joshua","chapterNumber":3,"verses":[{"number":1,"verse":"א וישכם יהושע בבקר ויסעו מהשטים ויבאו עד הירדן--הוא וכל בני ישראל וילנו שם טרם יעברו"},{"number":2,"verse":"ב ויהי מקצה שלשת ימים ויעברו השטרים בקרב המחנה"},{"number":3,"verse":"ג ויצוו את העם לאמר כראתכם את ארון ברית יהוה אלהיכם והכהנים הלוים נשאים אתו--ואתם תסעו ממקומכם והלכתם אחריו"},{"number":4,"verse":"ד אך רחוק יהיה ביניכם ובניו כאלפים אמה במדה אל תקרבו אליו למען אשר תדעו את הדרך אשר תלכו בה--כי לא עברתם בדרך מתמול שלשום {פ}"},{"number":5,"verse":"ה ויאמר יהושע אל העם התקדשו כי מחר יעשה יהוה בקרבכם--נפלאות"},{"number":6,"verse":"ו ויאמר יהושע אל הכהנים לאמר שאו את ארון הברית ועברו לפני העם וישאו את ארון הברית וילכו לפני העם {ס}"},{"number":7,"verse":"ז ויאמר יהוה אל יהושע היום הזה אחל גדלך בעיני כל ישראל אשר ידעון כי כאשר הייתי עם משה אהיה עמך"},{"number":8,"verse":"ח ואתה תצוה את הכהנים נשאי ארון הברית לאמר כבאכם עד קצה מי הירדן בירדן תעמדו {פ}"},{"number":9,"verse":"ט ויאמר יהושע אל בני ישראל גשו הנה--ושמעו את דברי יהוה אלהיכם"},{"number":10,"verse":"י ויאמר יהושע--בזאת תדעון כי אל חי בקרבכם והורש יוריש מפניכם את הכנעני ואת החתי ואת החוי ואת הפרזי ואת הגרגשי והאמרי והיבוסי"},{"number":11,"verse":"יא הנה ארון הברית אדון כל הארץ עבר לפניכם בירדן"},{"number":12,"verse":"יב ועתה קחו לכם שני עשר איש משבטי ישראל--איש אחד איש אחד לשבט"},{"number":13,"verse":"יג והיה כנוח כפות רגלי הכהנים נשאי ארון יהוה אדון כל הארץ במי הירדן מי הירדן יכרתון המים הירדים מלמעלה ויעמדו נד אחד"},{"number":14,"verse":"יד ויהי בנסע העם מאהליהם לעבר את הירדן והכהנים נשאי הארון הברית--לפני העם"},{"number":15,"verse":"טו וכבוא נשאי הארון עד הירדן ורגלי הכהנים נשאי הארון נטבלו בקצה המים והירדן מלא על כל גדותיו כל ימי קציר"},{"number":16,"verse":"טז ויעמדו המים הירדים מלמעלה קמו נד אחד הרחק מאד באדם (מאדם) העיר אשר מצד צרתן והירדים על ים הערבה ים המלח תמו נכרתו והעם עברו נגד יריחו"},{"number":17,"verse":"יז ויעמדו הכהנים נשאי הארון ברית יהוה בחרבה בתוך הירדן--הכן וכל ישראל עברים בחרבה עד אשר תמו כל הגוי לעבר את הירדן"}]}