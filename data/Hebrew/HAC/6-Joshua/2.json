{"bibleAbbr":"HAC","bookName":"Joshua","bookEnglishName":"Joshua","chapterNumber":2,"verses":[{"number":1,"verse":"א וישלח יהושע בן נון מן השטים שנים אנשים מרגלים חרש לאמר לכו ראו את הארץ ואת יריחו וילכו ויבאו בית אשה זונה ושמה רחב--וישכבו שמה"},{"number":2,"verse":"ב ויאמר למלך יריחו לאמר הנה אנשים באו הנה הלילה מבני ישראל--לחפר את הארץ"},{"number":3,"verse":"ג וישלח מלך יריחו אל רחב לאמר הוציאי האנשים הבאים אליך אשר באו לביתך--כי לחפר את כל הארץ באו"},{"number":4,"verse":"ד ותקח האשה את שני האנשים ותצפנו ותאמר כן באו אלי האנשים ולא ידעתי מאין המה"},{"number":5,"verse":"ה ויהי השער לסגור בחשך והאנשים יצאו--לא ידעתי אנה הלכו האנשים רדפו מהר אחריהם כי תשיגום"},{"number":6,"verse":"ו והיא העלתם הגגה ותטמנם בפשתי העץ הערכות לה על הגג"},{"number":7,"verse":"ז והאנשים רדפו אחריהם דרך הירדן על המעברות והשער סגרו--אחרי כאשר יצאו הרדפים אחריהם"},{"number":8,"verse":"ח והמה טרם ישכבון והיא עלתה עליהם על הגג"},{"number":9,"verse":"ט ותאמר אל האנשים--ידעתי כי נתן יהוה לכם את הארץ וכי נפלה אימתכם עלינו וכי נמגו כל ישבי הארץ מפניכם"},{"number":10,"verse":"י כי שמענו את אשר הוביש יהוה את מי ים סוף מפניכם בצאתכם ממצרים ואשר עשיתם לשני מלכי האמרי אשר בעבר הירדן לסיחן ולעוג--אשר החרמתם אותם"},{"number":11,"verse":"יא ונשמע וימס לבבנו ולא קמה עוד רוח באיש מפניכם כי יהוה אלהיכם--הוא אלהים בשמים ממעל ועל הארץ מתחת"},{"number":12,"verse":"יב ועתה השבעו נא לי ביהוה כי עשיתי עמכם חסד ועשיתם גם אתם עם בית אבי חסד ונתתם לי אות אמת"},{"number":13,"verse":"יג והחיתם את אבי ואת אמי ואת אחי ואת אחותי (אחיותי) ואת כל אשר להם והצלתם את נפשתינו ממות"},{"number":14,"verse":"יד ויאמרו לה האנשים נפשנו תחתיכם למות אם לא תגידו את דברנו זה והיה בתת יהוה לנו את הארץ ועשינו עמך חסד ואמת"},{"number":15,"verse":"טו ותורדם בחבל בעד החלון כי ביתה בקיר החומה ובחומה היא יושבת"},{"number":16,"verse":"טז ותאמר להם ההרה לכו פן יפגעו בכם הרדפים ונחבתם שמה שלשת ימים עד שוב הרדפים ואחר תלכו לדרככם"},{"number":17,"verse":"יז ויאמרו אליה האנשים נקים אנחנו משבעתך הזה אשר השבעתנו"},{"number":18,"verse":"יח הנה אנחנו באים בארץ את תקות חוט השני הזה תקשרי בחלון אשר הורדתנו בו ואת אביך ואת אמך ואת אחיך ואת כל בית אביך תאספי אליך הביתה"},{"number":19,"verse":"יט והיה כל אשר יצא מדלתי ביתך החוצה דמו בראשו--ואנחנו נקים וכל אשר יהיה אתך בבית--דמו בראשנו אם יד תהיה בו"},{"number":20,"verse":"כ ואם תגידי את דברנו זה--והיינו נקים משבעתך אשר השבעתנו"},{"number":21,"verse":"כא ותאמר כדבריכם כן הוא ותשלחם וילכו ותקשר את תקות השני בחלון"},{"number":22,"verse":"כב וילכו ויבאו ההרה וישבו שם שלשת ימים עד שבו הרדפים ויבקשו הרדפים בכל הדרך ולא מצאו"},{"number":23,"verse":"כג וישבו שני האנשים וירדו מההר ויעברו ויבאו אל יהושע בן נון ויספרו לו--את כל המצאות אותם"},{"number":24,"verse":"כד ויאמרו אל יהושע כי נתן יהוה בידנו את כל הארץ וגם נמגו כל ישבי הארץ מפנינו {ס}"}]}