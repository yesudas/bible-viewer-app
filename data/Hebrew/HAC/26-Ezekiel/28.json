{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":28,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם אמר לנגיד צר כה אמר אדני יהוה יען גבה לבך ותאמר אל אני--מושב אלהים ישבתי בלב ימים ואתה אדם ולא אל ותתן לבך כלב אלהים"},{"number":3,"verse":"ג הנה חכם אתה מדנאל (מדניאל) כל סתום לא עממוך"},{"number":4,"verse":"ד בחכמתך ובתבונתך עשית לך חיל ותעש זהב וכסף באוצרותיך"},{"number":5,"verse":"ה ברב חכמתך ברכלתך הרבית חילך ויגבה לבבך בחילך {ס}"},{"number":6,"verse":"ו לכן כה אמר אדני יהוה יען תתך את לבבך כלב אלהים"},{"number":7,"verse":"ז לכן הנני מביא עליך זרים--עריצי גוים והריקו חרבותם על יפי חכמתך וחללו יפעתך"},{"number":8,"verse":"ח לשחת יורדוך ומתה ממותי חלל בלב ימים"},{"number":9,"verse":"ט האמר תאמר אלהים אני לפני הרגך ואתה אדם ולא אל ביד מחלליך"},{"number":10,"verse":"י מותי ערלים תמות ביד זרים כי אני דברתי נאם אדני יהוה {פ}"},{"number":11,"verse":"יא ויהי דבר יהוה אלי לאמר"},{"number":12,"verse":"יב בן אדם שא קינה על מלך צור ואמרת לו כה אמר אדני יהוה אתה חותם תכנית מלא חכמה וכליל יפי"},{"number":13,"verse":"יג בעדן גן אלהים היית כל אבן יקרה מסכתך אדם פטדה ויהלם תרשיש שהם וישפה ספיר נפך וברקת וזהב מלאכת תפיך ונקביך בך ביום הבראך כוננו"},{"number":14,"verse":"יד את כרוב--ממשח הסוכך ונתתיך בהר קדש אלהים היית--בתוך אבני אש התהלכת"},{"number":15,"verse":"טו תמים אתה בדרכיך מיום הבראך עד נמצא עולתה בך"},{"number":16,"verse":"טז ברב רכלתך מלו תוכך חמס--ותחטא ואחללך מהר אלהים ואבדך כרוב הסכך מתוך אבני אש"},{"number":17,"verse":"יז גבה לבך ביפיך שחת חכמתך על יפעתך על ארץ השלכתיך לפני מלכים נתתיך--לראוה בך"},{"number":18,"verse":"יח מרב עוניך בעול רכלתך חללת מקדשיך ואוצא אש מתוכך היא אכלתך ואתנך לאפר על הארץ לעיני כל ראיך"},{"number":19,"verse":"יט כל יודעיך בעמים שממו עליך בלהות היית ואינך עד עולם {פ}"},{"number":20,"verse":"כ ויהי דבר יהוה אלי לאמר"},{"number":21,"verse":"כא בן אדם שים פניך אל צידון והנבא עליה"},{"number":22,"verse":"כב ואמרת כה אמר אדני יהוה הנני עליך צידון ונכבדתי בתוכך וידעו כי אני יהוה בעשותי בה שפטים--ונקדשתי בה"},{"number":23,"verse":"כג ושלחתי בה דבר ודם בחוצותיה ונפלל חלל בתוכה בחרב עליה מסביב וידעו כי אני יהוה"},{"number":24,"verse":"כד ולא יהיה עוד לבית ישראל סלון ממאיר וקוץ מכאב מכל סביבתם השאטים אותם וידעו כי אני אדני יהוה {פ}"},{"number":25,"verse":"כה כה אמר אדני יהוה בקבצי את בית ישראל מן העמים אשר נפצו בם ונקדשתי בם לעיני הגוים וישבו על אדמתם אשר נתתי לעבדי ליעקב"},{"number":26,"verse":"כו וישבו עליה לבטח ובנו בתים ונטעו כרמים וישבו לבטח בעשותי שפטים בכל השאטים אתם מסביבותם--וידעו כי אני יהוה אלהיהם {פ}"}]}