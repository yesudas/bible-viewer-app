{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":24,"verses":[{"number":1,"verse":"א ויהי דבר יהוה אלי בשנה התשיעית בחדש העשירי בעשור לחדש לאמר"},{"number":2,"verse":"ב בן אדם כתוב (כתב) לך את שם היום--את עצם היום הזה סמך מלך בבל אל ירושלם בעצם היום הזה"},{"number":3,"verse":"ג ומשל אל בית המרי משל ואמרת אליהם כה אמר אדני יהוה שפת הסיר שפת וגם יצק בו מים"},{"number":4,"verse":"ד אסף נתחיה אליה כל נתח טוב ירך וכתף מבחר עצמים מלא"},{"number":5,"verse":"ה מבחר הצאן לקוח וגם דור העצמים תחתיה רתח רתחיה גם בשלו עצמיה בתוכה {ס}"},{"number":6,"verse":"ו לכן כה אמר אדני יהוה אוי עיר הדמים--סיר אשר חלאתה בה וחלאתה לא יצאה ממנה לנתחיה לנתחיה הוציאה לא נפל עליה גורל"},{"number":7,"verse":"ז כי דמה בתוכה היה על צחיח סלע שמתהו לא שפכתהו על הארץ לכסות עליו עפר"},{"number":8,"verse":"ח להעלות חמה לנקם נקם נתתי את דמה על צחיח סלע--לבלתי הכסות {פ}"},{"number":9,"verse":"ט לכן כה אמר אדני יהוה אוי עיר הדמים גם אני אגדיל המדורה"},{"number":10,"verse":"י הרבה העצים הדלק האש התם הבשר והרקח המרקחה והעצמות יחרו"},{"number":11,"verse":"יא והעמידה על גחליה רקה למען תחם וחרה נחשתה ונתכה בתוכה טמאתה--תתם חלאתה"},{"number":12,"verse":"יב תאנים הלאת ולא תצא ממנה רבת חלאתה באש חלאתה"},{"number":13,"verse":"יג בטמאתך זמה יען טהרתיך ולא טהרת--מטמאתך לא תטהרי עוד עד הניחי את חמתי בך"},{"number":14,"verse":"יד אני יהוה דברתי באה ועשיתי לא אפרע ולא אחוס ולא אנחם כדרכיך וכעלילותיך שפטוך נאם אדני יהוה {פ}"},{"number":15,"verse":"טו ויהי דבר יהוה אלי לאמר"},{"number":16,"verse":"טז בן אדם הנני לקח ממך את מחמד עיניך במגפה ולא תספד ולא תבכה ולוא תבוא דמעתך"},{"number":17,"verse":"יז האנק דם מתים אבל לא תעשה--פארך חבוש עליך ונעליך תשים ברגליך ולא תעטה על שפם ולחם אנשים לא תאכל"},{"number":18,"verse":"יח ואדבר אל העם בבקר ותמת אשתי בערב ואעש בבקר כאשר צויתי"},{"number":19,"verse":"יט ויאמרו אלי העם הלא תגיד לנו מה אלה לנו כי אתה עשה"},{"number":20,"verse":"כ ואמר אליהם דבר יהוה--היה אלי לאמר"},{"number":21,"verse":"כא אמר לבית ישראל כה אמר אדני יהוה הנני מחלל את מקדשי גאון עזכם מחמד עיניכם ומחמל נפשכם ובניכם ובנותיכם אשר עזבתם בחרב יפלו"},{"number":22,"verse":"כב ועשיתם כאשר עשיתי על שפם לא תעטו ולחם אנשים לא תאכלו"},{"number":23,"verse":"כג ופארכם על ראשיכם ונעליכם ברגליכם--לא תספדו ולא תבכו ונמקתם בעונתיכם ונהמתם איש אל אחיו"},{"number":24,"verse":"כד והיה יחזקאל לכם למופת ככל אשר עשה תעשו בבואה--וידעתם כי אני אדני יהוה {ס}"},{"number":25,"verse":"כה ואתה בן אדם--הלוא ביום קחתי מהם את מעוזם משוש תפארתם את מחמד עיניהם ואת משא נפשם בניהם ובנותיהם"},{"number":26,"verse":"כו ביום ההוא יבוא הפליט אליך להשמעות אזנים"},{"number":27,"verse":"כז ביום ההוא יפתח פיך את הפליט ותדבר ולא תאלם עוד והיית להם למופת וידעו כי אני יהוה {פ}"}]}