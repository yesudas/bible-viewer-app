{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":8,"verses":[{"number":1,"verse":"א ויהי בשנה הששית בששי בחמשה לחדש אני יושב בביתי וזקני יהודה יושבים לפני ותפל עלי שם יד אדני יהוה"},{"number":2,"verse":"ב ואראה והנה דמות כמראה אש--ממראה מתניו ולמטה אש וממתניו ולמעלה כמראה זהר כעין החשמלה"},{"number":3,"verse":"ג וישלח תבנית יד ויקחני בציצת ראשי ותשא אתי רוח בין הארץ ובין השמים ותבא אתי ירושלמה במראות אלהים אל פתח שער הפנימית הפונה צפונה אשר שם מושב סמל הקנאה המקנה"},{"number":4,"verse":"ד והנה שם--כבוד אלהי ישראל כמראה אשר ראיתי בבקעה"},{"number":5,"verse":"ה ויאמר אלי--בן אדם שא נא עיניך דרך צפונה ואשא עיני דרך צפונה והנה מצפון לשער המזבח סמל הקנאה הזה בבאה"},{"number":6,"verse":"ו ויאמר אלי--בן אדם הראה אתה מהם (מה הם) עשים תועבות גדלות אשר בית ישראל עשים פה לרחקה מעל מקדשי ועוד תשוב תראה תועבות גדלות {פ}"},{"number":7,"verse":"ז ויבא אתי אל פתח החצר ואראה והנה חר אחד בקיר"},{"number":8,"verse":"ח ויאמר אלי בן אדם חתר נא בקיר ואחתר בקיר והנה פתח אחד {ס}"},{"number":9,"verse":"ט ויאמר אלי בא וראה את התועבות הרעות אשר הם עשים פה"},{"number":10,"verse":"י ואבוא ואראה והנה כל תבנית רמש ובהמה שקץ וכל גלולי בית ישראל--מחקה על הקיר סביב סביב"},{"number":11,"verse":"יא ושבעים איש מזקני בית ישראל ויאזניהו בן שפן עמד בתוכם עמדים לפניהם ואיש מקטרתו בידו ועתר ענן הקטרת עלה"},{"number":12,"verse":"יב ויאמר אלי הראית בן אדם אשר זקני בית ישראל עשים בחשך איש בחדרי משכיתו כי אמרים אין יהוה ראה אתנו--עזב יהוה את הארץ"},{"number":13,"verse":"יג ויאמר אלי עוד תשוב תראה תועבות גדלות אשר המה עשים"},{"number":14,"verse":"יד ויבא אתי אל פתח שער בית יהוה אשר אל הצפונה והנה שם הנשים ישבות מבכות את התמוז {ס}"},{"number":15,"verse":"טו ויאמר אלי הראית בן אדם עוד תשוב תראה תועבות גדלות מאלה"},{"number":16,"verse":"טז ויבא אתי אל חצר בית יהוה הפנימית והנה פתח היכל יהוה בין האולם ובין המזבח כעשרים וחמשה איש אחריהם אל היכל יהוה ופניהם קדמה והמה משתחויתם קדמה לשמש"},{"number":17,"verse":"יז ויאמר אלי הראית בן אדם--הנקל לבית יהודה מעשות את התועבות אשר עשו פה כי מלאו את הארץ חמס וישבו להכעיסני והנם שלחים את הזמורה אל אפם"},{"number":18,"verse":"יח וגם אני אעשה בחמה לא תחוס עיני ולא אחמל וקראו באזני קול גדול ולא אשמע אותם"}]}