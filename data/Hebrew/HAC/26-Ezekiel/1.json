{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":1,"verses":[{"number":1,"verse":"א ויהי בשלשים שנה ברביעי בחמשה לחדש ואני בתוך הגולה על נהר כבר נפתחו השמים ואראה מראות אלהים"},{"number":2,"verse":"ב בחמשה לחדש--היא השנה החמישית לגלות המלך יויכין"},{"number":3,"verse":"ג היה היה דבר יהוה אל יחזקאל בן בוזי הכהן בארץ כשדים--על נהר כבר ותהי עליו שם יד יהוה"},{"number":4,"verse":"ד וארא והנה רוח סערה באה מן הצפון ענן גדול ואש מתלקחת ונגה לו סביב ומתוכה--כעין החשמל מתוך האש"},{"number":5,"verse":"ה ומתוכה--דמות ארבע חיות וזה מראיהן--דמות אדם להנה"},{"number":6,"verse":"ו וארבעה פנים לאחת וארבע כנפים לאחת להם"},{"number":7,"verse":"ז ורגליהם רגל ישרה וכף רגליהם ככף רגל עגל ונצצים כעין נחשת קלל"},{"number":8,"verse":"ח וידו (וידי) אדם מתחת כנפיהם על ארבעת רבעיהם ופניהם וכנפיהם לארבעתם"},{"number":9,"verse":"ט חברת אשה אל אחותה כנפיהם לא יסבו בלכתן איש אל עבר פניו ילכו"},{"number":10,"verse":"י ודמות פניהם פני אדם ופני אריה אל הימין לארבעתם ופני שור מהשמאול לארבעתן ופני נשר לארבעתן"},{"number":11,"verse":"יא ופניהם וכנפיהם פרדות מלמעלה לאיש שתים חברות איש ושתים מכסות את גויתיהנה"},{"number":12,"verse":"יב ואיש אל עבר פניו ילכו אל אשר יהיה שמה הרוח ללכת ילכו לא יסבו בלכתן"},{"number":13,"verse":"יג ודמות החיות מראיהם כגחלי אש בערות כמראה הלפדים--היא מתהלכת בין החיות ונגה לאש ומן האש יוצא ברק"},{"number":14,"verse":"יד והחיות רצוא ושוב כמראה הבזק"},{"number":15,"verse":"טו וארא החיות והנה אופן אחד בארץ אצל החיות לארבעת פניו"},{"number":16,"verse":"טז מראה האופנים ומעשיהם כעין תרשיש ודמות אחד לארבעתן ומראיהם ומעשיהם כאשר יהיה האופן בתוך האופן"},{"number":17,"verse":"יז על ארבעת רבעיהן בלכתם ילכו לא יסבו בלכתן"},{"number":18,"verse":"יח וגביהן--וגבה להם ויראה להם וגבתם מלאת עינים סביב--לארבעתן"},{"number":19,"verse":"יט ובלכת החיות ילכו האופנים אצלם ובהנשא החיות מעל הארץ ינשאו האופנים"},{"number":20,"verse":"כ על אשר יהיה שם הרוח ללכת ילכו שמה הרוח ללכת והאופנים ינשאו לעמתם כי רוח החיה באופנים"},{"number":21,"verse":"כא בלכתם ילכו ובעמדם יעמדו ובהנשאם מעל הארץ ינשאו האופנים לעמתם--כי רוח החיה באופנים"},{"number":22,"verse":"כב ודמות על ראשי החיה רקיע כעין הקרח הנורא--נטוי על ראשיהם מלמעלה"},{"number":23,"verse":"כג ותחת הרקיע כנפיהם ישרות אשה אל אחותה לאיש שתים מכסות להנה ולאיש שתים מכסות להנה את גויתיהם"},{"number":24,"verse":"כד ואשמע את קול כנפיהם כקול מים רבים כקול שדי בלכתם--קול המלה כקול מחנה בעמדם תרפינה כנפיהן"},{"number":25,"verse":"כה ויהי קול--מעל לרקיע אשר על ראשם בעמדם תרפינה כנפיהן"},{"number":26,"verse":"כו וממעל לרקיע אשר על ראשם כמראה אבן ספיר דמות כסא ועל דמות הכסא דמות כמראה אדם עליו מלמעלה"},{"number":27,"verse":"כז וארא כעין חשמל כמראה אש בית לה סביב ממראה מתניו ולמעלה וממראה מתניו ולמטה ראיתי כמראה אש ונגה לו סביב"},{"number":28,"verse":"כח כמראה הקשת אשר יהיה בענן ביום הגשם כן מראה הנגה סביב--הוא מראה דמות כבוד יהוה ואראה ואפל על פני ואשמע קול מדבר {פ}"}]}