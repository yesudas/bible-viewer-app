{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":33,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם דבר אל בני עמך ואמרת אליהם ארץ כי אביא עליה חרב ולקחו עם הארץ איש אחד מקציהם ונתנו אתו להם לצפה"},{"number":3,"verse":"ג וראה את החרב באה על הארץ ותקע בשופר והזהיר את העם"},{"number":4,"verse":"ד ושמע השמע את קול השופר ולא נזהר ותבוא חרב ותקחהו--דמו בראשו יהיה"},{"number":5,"verse":"ה את קול השופר שמע ולא נזהר דמו בו יהיה והוא נזהר נפשו מלט"},{"number":6,"verse":"ו והצפה כי יראה את החרב באה ולא תקע בשופר והעם לא נזהר ותבוא חרב ותקח מהם נפש--הוא בעונו נלקח ודמו מיד הצפה אדרש {פ}"},{"number":7,"verse":"ז ואתה בן אדם צפה נתתיך לבית ישראל ושמעת מפי דבר והזהרת אתם ממני"},{"number":8,"verse":"ח באמרי לרשע רשע מות תמות ולא דברת להזהיר רשע מדרכו--הוא רשע בעונו ימות ודמו מידך אבקש"},{"number":9,"verse":"ט ואתה כי הזהרת רשע מדרכו לשוב ממנה ולא שב מדרכו--הוא בעונו ימות ואתה נפשך הצלת {פ}"},{"number":10,"verse":"י ואתה בן אדם אמר אל בית ישראל כן אמרתם לאמר כי פשעינו וחטאתינו עלינו ובם אנחנו נמקים ואיך נחיה"},{"number":11,"verse":"יא אמר אליהם חי אני נאם אדני יהוה אם אחפץ במות הרשע כי אם בשוב רשע מדרכו וחיה שובו שובו מדרכיכם הרעים ולמה תמותו--בית ישראל {פ}"},{"number":12,"verse":"יב ואתה בן אדם אמר אל בני עמך צדקת הצדיק לא תצילנו ביום פשעו ורשעת הרשע לא יכשל בה ביום שובו מרשעו וצדיק לא יוכל לחיות בה--ביום חטאתו"},{"number":13,"verse":"יג באמרי לצדיק חיה יחיה והוא בטח על צדקתו ועשה עול--כל צדקתו לא תזכרנה ובעולו אשר עשה בו ימות"},{"number":14,"verse":"יד ובאמרי לרשע מות תמות ושב מחטאתו ועשה משפט וצדקה"},{"number":15,"verse":"טו חבל ישיב רשע גזלה ישלם בחקות החיים הלך לבלתי עשות עול--חיו יחיה לא ימות"},{"number":16,"verse":"טז כל חטאתו אשר חטא לא תזכרנה לו משפט וצדקה עשה חיו יחיה"},{"number":17,"verse":"יז ואמרו בני עמך לא יתכן דרך אדני והמה דרכם לא יתכן"},{"number":18,"verse":"יח בשוב צדיק מצדקתו ועשה עול--ומת בהם"},{"number":19,"verse":"יט ובשוב רשע מרשעתו ועשה משפט וצדקה--עליהם הוא יחיה"},{"number":20,"verse":"כ ואמרתם לא יתכן דרך אדני איש כדרכיו אשפוט אתכם בית ישראל {פ}"},{"number":21,"verse":"כא ויהי בשתי עשרה שנה בעשרי בחמשה לחדש--לגלותנו בא אלי הפליט מירושלם לאמר הכתה העיר"},{"number":22,"verse":"כב ויד יהוה היתה אלי בערב לפני בוא הפליט ויפתח את פי עד בוא אלי בבקר ויפתח פי ולא נאלמתי עוד {פ}"},{"number":23,"verse":"כג ויהי דבר יהוה אלי לאמר"},{"number":24,"verse":"כד בן אדם ישבי החרבות האלה על אדמת ישראל אמרים לאמר אחד היה אברהם ויירש את הארץ ואנחנו רבים לנו נתנה הארץ למורשה {ס}"},{"number":25,"verse":"כה לכן אמר אלהם כה אמר אדני יהוה על הדם תאכלו ועינכם תשאו אל גלוליכם--ודם תשפכו והארץ תירשו"},{"number":26,"verse":"כו עמדתם על חרבכם עשיתן תועבה ואיש את אשת רעהו טמאתם והארץ תירשו {ס}"},{"number":27,"verse":"כז כה תאמר אלהם כה אמר אדני יהוה חי אני אם לא אשר בחרבות בחרב יפלו ואשר על פני השדה לחיה נתתיו לאכלו ואשר במצדות ובמערות בדבר ימותו"},{"number":28,"verse":"כח ונתתי את הארץ שממה ומשמה ונשבת גאון עזה ושממו הרי ישראל מאין עובר"},{"number":29,"verse":"כט וידעו כי אני יהוה בתתי את הארץ שממה ומשמה על כל תועבתם אשר עשו {פ}"},{"number":30,"verse":"ל ואתה בן אדם--בני עמך הנדברים בך אצל הקירות ובפתחי הבתים ודבר חד את אחד איש את אחיו לאמר באו נא ושמעו מה הדבר היוצא מאת יהוה"},{"number":31,"verse":"לא ויבואו אליך כמבוא עם וישבו לפניך עמי ושמעו את דבריך ואותם לא יעשו כי עגבים בפיהם המה עשים אחרי בצעם לבם הלך"},{"number":32,"verse":"לב והנך להם כשיר עגבים יפה קול ומטב נגן ושמעו את דבריך ועשים אינם אותם"},{"number":33,"verse":"לג ובבאה הנה באה--וידעו כי נביא היה בתוכם {פ}"}]}