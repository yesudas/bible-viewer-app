{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":2,"verses":[{"number":1,"verse":"א ויאמר אלי בן אדם עמד על רגליך ואדבר אתך"},{"number":2,"verse":"ב ותבא בי רוח כאשר דבר אלי ותעמדני על רגלי ואשמע את מדבר אלי {פ}"},{"number":3,"verse":"ג ויאמר אלי בן אדם שולח אני אותך אל בני ישראל--אל גוים המורדים אשר מרדו בי המה ואבותם פשעו בי עד עצם היום הזה"},{"number":4,"verse":"ד והבנים קשי פנים וחזקי לב--אני שולח אותך אליהם ואמרת אליהם כה אמר אדני יהוה"},{"number":5,"verse":"ה והמה אם ישמעו ואם יחדלו כי בית מרי המה--וידעו כי נביא היה בתוכם {פ}"},{"number":6,"verse":"ו ואתה בן אדם אל תירא מהם ומדבריהם אל תירא כי סרבים וסלונים אותך ואל עקרבים אתה יושב מדבריהם אל תירא ומפניהם אל תחת כי בית מרי המה"},{"number":7,"verse":"ז ודברת את דברי אליהם אם ישמעו ואם יחדלו כי מרי המה {פ}"},{"number":8,"verse":"ח ואתה בן אדם שמע את אשר אני מדבר אליך--אל תהי מרי כבית המרי פצה פיך--ואכל את אשר אני נתן אליך"},{"number":9,"verse":"ט ואראה והנה יד שלוחה אלי והנה בו מגלת ספר"},{"number":10,"verse":"י ויפרש אותה לפני והיא כתובה פנים ואחור וכתוב אליה קנים והגה והי {ס}"}]}