{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":12,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם בתוך בית המרי אתה ישב אשר עינים להם לראות ולא ראו אזנים להם לשמע ולא שמעו--כי בית מרי הם"},{"number":3,"verse":"ג ואתה בן אדם עשה לך כלי גולה וגלה יומם לעיניהם וגלית ממקומך אל מקום אחר לעיניהם--אולי יראו כי בית מרי המה"},{"number":4,"verse":"ד והוצאת כליך ככלי גולה יומם--לעיניהם ואתה תצא בערב לעיניהם כמוצאי גולה"},{"number":5,"verse":"ה לעיניהם חתר לך בקיר והוצאת בו"},{"number":6,"verse":"ו לעיניהם על כתף תשא בעלטה תוציא--פניך תכסה ולא תראה את הארץ כי מופת נתתיך לבית ישראל"},{"number":7,"verse":"ז ואעש כן כאשר צויתי כלי הוצאתי ככלי גולה יומם ובערב חתרתי לי בקיר ביד בעלטה הוצאתי על כתף נשאתי לעיניהם {פ}"},{"number":8,"verse":"ח ויהי דבר יהוה אלי בבקר לאמר"},{"number":9,"verse":"ט בן אדם הלא אמרו אליך בית ישראל בית המרי מה אתה עשה"},{"number":10,"verse":"י אמר אליהם כה אמר אדני יהוה הנשיא המשא הזה בירושלם וכל בית ישראל אשר המה בתוכם"},{"number":11,"verse":"יא אמר אני מופתכם כאשר עשיתי כן יעשה להם--בגולה בשבי ילכו"},{"number":12,"verse":"יב והנשיא אשר בתוכם אל כתף ישא בעלטה ויצא--בקיר יחתרו להוציא בו פניו יכסה--יען אשר לא יראה לעין הוא את הארץ"},{"number":13,"verse":"יג ופרשתי את רשתי עליו ונתפש במצודתי והבאתי אתו בבלה ארץ כשדים ואותה לא יראה ושם ימות"},{"number":14,"verse":"יד וכל אשר סביבתיו עזרה וכל אגפיו אזרה לכל רוח וחרב אריק אחריהם"},{"number":15,"verse":"טו וידעו כי אני יהוה בהפיצי אותם בגוים וזריתי אותם בארצות"},{"number":16,"verse":"טז והותרתי מהם אנשי מספר מחרב מרעב ומדבר--למען יספרו את כל תועבותיהם בגוים אשר באו שם וידעו כי אני יהוה {פ}"},{"number":17,"verse":"יז ויהי דבר יהוה אלי לאמר"},{"number":18,"verse":"יח בן אדם לחמך ברעש תאכל ומימיך ברגזה ובדאגה תשתה"},{"number":19,"verse":"יט ואמרת אל עם הארץ כה אמר אדני יהוה ליושבי ירושלם אל אדמת ישראל לחמם בדאגה יאכלו ומימיהם בשממון ישתו--למען תשם ארצה ממלאה מחמס כל הישבים בה"},{"number":20,"verse":"כ והערים הנושבות תחרבנה והארץ שממה תהיה וידעתם כי אני יהוה {פ}"},{"number":21,"verse":"כא ויהי דבר יהוה אלי לאמר"},{"number":22,"verse":"כב בן אדם מה המשל הזה לכם על אדמת ישראל לאמר יארכו הימים ואבד כל חזון"},{"number":23,"verse":"כג לכן אמר אליהם כה אמר אדני יהוה השבתי את המשל הזה ולא ימשלו אתו עוד בישראל כי אם דבר אליהם קרבו הימים ודבר כל חזון"},{"number":24,"verse":"כד כי לא יהיה עוד כל חזון שוא--ומקסם חלק בתוך בית ישראל"},{"number":25,"verse":"כה כי אני יהוה אדבר את אשר אדבר דבר ויעשה--לא תמשך עוד כי בימיכם בית המרי אדבר דבר ועשיתיו נאם אדני יהוה {פ}"},{"number":26,"verse":"כו ויהי דבר יהוה אלי לאמר"},{"number":27,"verse":"כז בן אדם הנה בית ישראל אמרים החזון אשר הוא חזה לימים רבים ולעתים רחוקות הוא נבא"},{"number":28,"verse":"כח לכן אמר אליהם כה אמר אדני יהוה לא תמשך עוד כל דברי--אשר אדבר דבר ויעשה נאם אדני יהוה {פ}"}]}