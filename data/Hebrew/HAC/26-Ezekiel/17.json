{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":17,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם חוד חידה ומשל משל אל בית ישראל"},{"number":3,"verse":"ג ואמרת כה אמר אדני יהוה הנשר הגדול גדול הכנפים ארך האבר מלא הנוצה אשר לו הרקמה--בא אל הלבנון ויקח את צמרת הארז"},{"number":4,"verse":"ד את ראש יניקותיו קטף ויביאהו אל ארץ כנען בעיר רכלים שמו"},{"number":5,"verse":"ה ויקח מזרע הארץ ויתנהו בשדה זרע קח על מים רבים צפצפה שמו"},{"number":6,"verse":"ו ויצמח ויהי לגפן סרחת שפלת קומה לפנות דליותיו אליו ושרשיו תחתיו יהיו ותהי לגפן--ותעש בדים ותשלח פראות"},{"number":7,"verse":"ז ויהי נשר אחד גדול גדול כנפים ורב נוצה והנה הגפן הזאת כפנה שרשיה עליו ודליותיו שלחה לו להשקות אותה מערגות מטעה"},{"number":8,"verse":"ח אל שדה טוב אל מים רבים היא שתולה--לעשות ענף ולשאת פרי להיות לגפן אדרת"},{"number":9,"verse":"ט אמר כה אמר אדני יהוה--תצלח הלוא את שרשיה ינתק ואת פריה יקוסס ויבש כל טרפי צמחה תיבש ולא בזרע גדולה ובעם רב למשאות אותה משרשיה"},{"number":10,"verse":"י והנה שתולה התצלח הלא כגעת בה רוח הקדים תיבש יבש על ערגת צמחה תיבש {פ}"},{"number":11,"verse":"יא ויהי דבר יהוה אלי לאמר"},{"number":12,"verse":"יב אמר נא לבית המרי הלא ידעתם מה אלה אמר הנה בא מלך בבל ירושלם ויקח את מלכה ואת שריה ויבא אותם אליו בבלה"},{"number":13,"verse":"יג ויקח מזרע המלוכה ויכרת אתו ברית ויבא אתו באלה ואת אילי הארץ לקח"},{"number":14,"verse":"יד להיות ממלכה שפלה לבלתי התנשא לשמר את בריתו לעמדה"},{"number":15,"verse":"טו וימרד בו לשלח מלאכיו מצרים לתת לו סוסים ועם רב היצלח הימלט העשה אלה והפר ברית ונמלט"},{"number":16,"verse":"טז חי אני נאם אדני יהוה אם לא במקום המלך הממליך אתו אשר בזה את אלתו ואשר הפר את בריתו--אתו בתוך בבל ימות"},{"number":17,"verse":"יז ולא בחיל גדול ובקהל רב יעשה אותו פרעה במלחמה בשפך סללה ובבנות דיק--להכרית נפשות רבות"},{"number":18,"verse":"יח ובזה אלה להפר ברית והנה נתן ידו וכל אלה עשה לא ימלט {ס}"},{"number":19,"verse":"יט לכן כה אמר אדני יהוה חי אני אם לא אלתי אשר בזה ובריתי אשר הפיר--ונתתיו בראשו"},{"number":20,"verse":"כ ופרשתי עליו רשתי ונתפש במצודתי והביאותיהו בבלה ונשפטתי אתו שם מעלו אשר מעל בי"},{"number":21,"verse":"כא ואת כל מברחו בכל אגפיו בחרב יפלו והנשארים לכל רוח יפרשו וידעתם כי אני יהוה דברתי {פ}"},{"number":22,"verse":"כב כה אמר אדני יהוה ולקחתי אני מצמרת הארז הרמה ונתתי מראש ינקותיו רך אקטף ושתלתי אני על הר גבה ותלול"},{"number":23,"verse":"כג בהר מרום ישראל אשתלנו ונשא ענף ועשה פרי והיה לארז אדיר ושכנו תחתיו כל צפור כל כנף--בצל דליותיו תשכנה"},{"number":24,"verse":"כד וידעו כל עצי השדה כי אני יהוה השפלתי עץ גבה הגבהתי עץ שפל הובשתי עץ לח והפרחתי עץ יבש אני יהוה דברתי ועשיתי {פ}"}]}