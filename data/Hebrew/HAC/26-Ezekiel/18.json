{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":18,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב מה לכם אתם משלים את המשל הזה על אדמת ישראל לאמר אבות יאכלו בסר ושני הבנים תקהינה"},{"number":3,"verse":"ג חי אני נאם אדני יהוה אם יהיה לכם עוד משל המשל הזה--בישראל"},{"number":4,"verse":"ד הן כל הנפשות לי הנה כנפש האב וכנפש הבן לי הנה הנפש החטאת היא תמות"},{"number":5,"verse":"ה ואיש כי יהיה צדיק ועשה משפט וצדקה"},{"number":6,"verse":"ו אל ההרים לא אכל ועיניו לא נשא אל גלולי בית ישראל ואת אשת רעהו לא טמא ואל אשה נדה לא יקרב"},{"number":7,"verse":"ז ואיש לא יונה--חבלתו חוב ישיב גזלה לא יגזל לחמו לרעב יתן ועירם יכסה בגד"},{"number":8,"verse":"ח בנשך לא יתן ותרבית לא יקח--מעול ישיב ידו משפט אמת יעשה בין איש לאיש"},{"number":9,"verse":"ט בחקותי יהלך ומשפטי שמר לעשות אמת צדיק הוא חיה יחיה נאם אדני יהוה"},{"number":10,"verse":"י והוליד בן פריץ שפך דם ועשה אח מאחד מאלה"},{"number":11,"verse":"יא והוא את כל אלה לא עשה--כי גם אל ההרים אכל ואת אשת רעהו טמא"},{"number":12,"verse":"יב עני ואביון הונה--גזלות גזל חבל לא ישיב ואל הגלולים נשא עיניו תועבה עשה"},{"number":13,"verse":"יג בנשך נתן ותרבית לקח וחי לא יחיה את כל התועבות האלה עשה--מות יומת דמיו בו יהיה"},{"number":14,"verse":"יד והנה הוליד בן וירא את כל חטאת אביו אשר עשה ויראה ולא יעשה כהן"},{"number":15,"verse":"טו על ההרים לא אכל ועיניו לא נשא אל גלולי בית ישראל את אשת רעהו לא טמא"},{"number":16,"verse":"טז ואיש לא הונה--חבל לא חבל וגזלה לא גזל לחמו לרעב נתן וערום כסה בגד"},{"number":17,"verse":"יז מעני השיב ידו נשך ותרבית לא לקח--משפטי עשה בחקותי הלך הוא לא ימות בעון אביו--חיה יחיה"},{"number":18,"verse":"יח אביו כי עשק עשק גזל גזל אח ואשר לא טוב עשה בתוך עמיו והנה מת בעונו"},{"number":19,"verse":"יט ואמרתם מדע לא נשא הבן בעון האב והבן משפט וצדקה עשה את כל חקותי שמר ויעשה אתם--חיה יחיה"},{"number":20,"verse":"כ הנפש החטאת היא תמות בן לא ישא בעון האב ואב לא ישא בעון הבן--צדקת הצדיק עליו תהיה ורשעת רשע (הרשע) עליו תהיה {ס}"},{"number":21,"verse":"כא והרשע כי ישוב מכל חטאתו אשר עשה ושמר את כל חקותי ועשה משפט וצדקה--חיה יחיה לא ימות"},{"number":22,"verse":"כב כל פשעיו אשר עשה לא יזכרו לו בצדקתו אשר עשה יחיה"},{"number":23,"verse":"כג החפץ אחפץ מות רשע נאם אדני יהוה הלוא בשובו מדרכיו וחיה {ס}"},{"number":24,"verse":"כד ובשוב צדיק מצדקתו ועשה עול ככל התועבות אשר עשה הרשע יעשה וחי--כל צדקתו אשר עשה לא תזכרנה במעלו אשר מעל ובחטאתו אשר חטא בם ימות"},{"number":25,"verse":"כה ואמרתם לא יתכן דרך אדני שמעו נא בית ישראל הדרכי לא יתכן הלא דרכיכם לא יתכנו"},{"number":26,"verse":"כו בשוב צדיק מצדקתו ועשה עול ומת עליהם בעולו אשר עשה ימות {ס}"},{"number":27,"verse":"כז ובשוב רשע מרשעתו אשר עשה ויעש משפט וצדקה--הוא את נפשו יחיה"},{"number":28,"verse":"כח ויראה וישוב (וישב) מכל פשעיו אשר עשה--חיו יחיה לא ימות"},{"number":29,"verse":"כט ואמרו בית ישראל לא יתכן דרך אדני הדרכי לא יתכנו בית ישראל--הלא דרכיכם לא יתכן"},{"number":30,"verse":"ל לכן איש כדרכיו אשפט אתכם בית ישראל--נאם אדני יהוה שובו והשיבו מכל פשעיכם ולא יהיה לכם למכשול עון"},{"number":31,"verse":"לא השליכו מעליכם את כל פשעיכם אשר פשעתם בם ועשו לכם לב חדש ורוח חדשה ולמה תמתו בית ישראל"},{"number":32,"verse":"לב כי לא אחפץ במות המת נאם אדני יהוה והשיבו וחיו {פ}"}]}