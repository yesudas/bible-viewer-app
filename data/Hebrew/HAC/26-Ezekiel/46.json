{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":46,"verses":[{"number":1,"verse":"א כה אמר אדני יהוה שער החצר הפנימית הפנה קדים יהיה סגור ששת ימי המעשה וביום השבת יפתח וביום החדש יפתח"},{"number":2,"verse":"ב ובא הנשיא דרך אולם השער מחוץ ועמד על מזוזת השער ועשו הכהנים את עולתו ואת שלמיו והשתחוה על מפתן השער ויצא והשער לא יסגר עד הערב"},{"number":3,"verse":"ג והשתחוו עם הארץ פתח השער ההוא בשבתות ובחדשים--לפני יהוה"},{"number":4,"verse":"ד והעלה אשר יקרב הנשיא ליהוה ביום השבת ששה כבשים תמימם--ואיל תמים"},{"number":5,"verse":"ה ומנחה איפה לאיל ולכבשים מנחה מתת ידו ושמן הין לאיפה {ס}"},{"number":6,"verse":"ו וביום החדש פר בן בקר תמימם וששת כבשים ואיל תמימם יהיו"},{"number":7,"verse":"ז ואיפה לפר ואיפה לאיל יעשה מנחה ולכבשים כאשר תשיג ידו ושמן הין לאיפה"},{"number":8,"verse":"ח ובבוא הנשיא--דרך אולם השער יבוא ובדרכו יצא"},{"number":9,"verse":"ט ובבוא עם הארץ לפני יהוה במועדים הבא דרך שער צפון להשתחות יצא דרך שער נגב והבא דרך שער נגב יצא דרך שער צפונה לא ישוב דרך השער אשר בא בו--כי נכחו יצאו (יצא)"},{"number":10,"verse":"י והנשיא--בתוכם בבואם יבוא ובצאתם יצאו"},{"number":11,"verse":"יא ובחגים ובמועדים תהיה המנחה איפה לפר ואיפה לאיל ולכבשים מתת ידו ושמן הין לאיפה {פ}"},{"number":12,"verse":"יב וכי יעשה הנשיא נדבה עולה או שלמים נדבה ליהוה ופתח לו את השער הפנה קדים ועשה את עלתו ואת שלמיו כאשר יעשה ביום השבת ויצא וסגר את השער אחרי צאתו"},{"number":13,"verse":"יג וכבש בן שנתו תמים תעשה עולה ליום--ליהוה בבקר בבקר תעשה אתו"},{"number":14,"verse":"יד ומנחה תעשה עליו בבקר בבקר ששית האיפה ושמן שלישית ההין לרס את הסלת מנחה ליהוה--חקות עולם תמיד"},{"number":15,"verse":"טו ועשו (יעשו) את הכבש ואת המנחה ואת השמן בבקר בבקר עולת תמיד {ס}"},{"number":16,"verse":"טז כה אמר אדני יהוה כי יתן הנשיא מתנה לאיש מבניו--נחלתו היא לבניו תהיה אחזתם היא בנחלה {ס}"},{"number":17,"verse":"יז וכי יתן מתנה מנחלתו לאחד מעבדיו--והיתה לו עד שנת הדרור ושבת לנשיא אך נחלתו--בניו להם תהיה"},{"number":18,"verse":"יח ולא יקח הנשיא מנחלת העם להונתם מאחזתם--מאחזתו ינחל את בניו למען אשר לא יפצו עמי איש מאחזתו"},{"number":19,"verse":"יט ויביאני במבוא אשר על כתף השער אל הלשכות הקדש אל הכהנים הפנות צפונה והנה שם מקום בירכתם (בירכתים) ימה"},{"number":20,"verse":"כ ויאמר אלי--זה המקום אשר יבשלו שם הכהנים את האשם ואת החטאת אשר יאפו את המנחה לבלתי הוציא אל החצר החיצונה לקדש את העם"},{"number":21,"verse":"כא ויוציאני אל החצר החיצונה ויעברני אל ארבעת מקצועי החצר והנה חצר במקצע החצר חצר במקצע החצר"},{"number":22,"verse":"כב בארבעת מקצעות החצר חצרות קטרות--ארבעים ארך ושלשים רחב מדה אחת לארבעתם מהקצעות"},{"number":23,"verse":"כג וטור סביב בהם סביב לארבעתם ומבשלות עשוי מתחת הטירות סביב"},{"number":24,"verse":"כד ויאמר אלי אלה בית המבשלים אשר יבשלו שם משרתי הבית את זבח העם"}]}