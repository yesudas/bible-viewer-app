{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":26,"verses":[{"number":1,"verse":"א ויהי בעשתי עשרה שנה באחד לחדש היה דבר יהוה אלי לאמר"},{"number":2,"verse":"ב בן אדם יען אשר אמרה צר על ירושלם האח--נשברה דלתות העמים נסבה אלי אמלאה החרבה"},{"number":3,"verse":"ג לכן כה אמר אדני יהוה הנני עליך צר והעליתי עליך גוים רבים כהעלות הים לגליו"},{"number":4,"verse":"ד ושחתו חמות צר והרסו מגדליה וסחיתי עפרה ממנה ונתתי אותה לצחיח סלע"},{"number":5,"verse":"ה משטח חרמים תהיה בתוך הים--כי אני דברתי נאם אדני יהוה והיתה לבז לגוים"},{"number":6,"verse":"ו ובנותיה אשר בשדה בחרב תהרגנה וידעו כי אני יהוה {פ}"},{"number":7,"verse":"ז כי כה אמר אדני יהוה הנני מביא אל צר נבוכדראצר מלך בבל מצפון מלך מלכים--בסוס וברכב ובפרשים וקהל ועם רב"},{"number":8,"verse":"ח בנותיך בשדה בחרב יהרג ונתן עליך דיק ושפך עליך סללה והקים עליך צנה"},{"number":9,"verse":"ט ומחי קבלו יתן בחמותיך ומגדלתיך--יתץ בחרבותיו"},{"number":10,"verse":"י משפעת סוסיו יכסך אבקם מקול פרש וגלגל ורכב תרעשנה חומותיך בבאו בשעריך כמבואי עיר מבקעה"},{"number":11,"verse":"יא בפרסות סוסיו ירמס את כל חוצותיך עמך בחרב יהרג ומצבות עזך לארץ תרד"},{"number":12,"verse":"יב ושללו חילך ובזזו רכלתך והרסו חומותיך ובתי חמדתך יתצו ואבניך ועציך ועפרך בתוך מים ישימו"},{"number":13,"verse":"יג והשבתי המון שיריך וקול כנוריך לא ישמע עוד"},{"number":14,"verse":"יד ונתתיך לצחיח סלע משטח חרמים תהיה--לא תבנה עוד כי אני יהוה דברתי נאם אדני יהוה {ס}"},{"number":15,"verse":"טו כה אמר אדני יהוה לצור הלא מקול מפלתך באנק חלל בהרג הרג בתוכך ירעשו האיים"},{"number":16,"verse":"טז וירדו מעל כסאותם כל נשיאי הים והסירו את מעיליהם ואת בגדי רקמתם יפשטו חרדות ילבשו על הארץ ישבו וחרדו לרגעים ושממו עליך"},{"number":17,"verse":"יז ונשאו עליך קינה ואמרו לך איך אבדת נושבת מימים העיר ההללה אשר היתה חזקה בים היא וישביה אשר נתנו חתיתם לכל יושביה"},{"number":18,"verse":"יח עתה יחרדו האין יום מפלתך ונבהלו האיים אשר בים מצאתך {ס}"},{"number":19,"verse":"יט כי כה אמר אדני יהוה בתתי אתך עיר נחרבת כערים אשר לא נושבו בהעלות עליך את תהום וכסוך המים הרבים"},{"number":20,"verse":"כ והורדתיך את יורדי בור אל עם עולם והושבתיך בארץ תחתיות כחרבות מעולם את יורדי בור--למען לא תשבי ונתתי צבי בארץ חיים"},{"number":21,"verse":"כא בלהות אתנך ואינך ותבקשי ולא תמצאי עוד לעולם--נאם אדני יהוה {פ}"}]}