{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":16,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם הודע את ירושלם את תועבתיה"},{"number":3,"verse":"ג ואמרת כה אמר אדני יהוה לירושלם מכרתיך ומלדתיך מארץ הכנעני אביך האמרי ואמך חתית"},{"number":4,"verse":"ד ומולדותיך ביום הולדת אותך לא כרת שרך ובמים לא רחצת למשעי והמלח לא המלחת והחתל לא חתלת"},{"number":5,"verse":"ה לא חסה עליך עין לעשות לך אחת מאלה--לחמלה עליך ותשלכי אל פני השדה בגעל נפשך ביום הלדת אתך"},{"number":6,"verse":"ו ואעבר עליך ואראך מתבוססת בדמיך ואמר לך בדמיך חיי ואמר לך בדמיך חיי"},{"number":7,"verse":"ז רבבה כצמח השדה נתתיך ותרבי ותגדלי ותבאי בעדי עדיים שדים נכנו ושערך צמח ואת ערם ועריה"},{"number":8,"verse":"ח ואעבר עליך ואראך והנה עתך עת דדים ואפרש כנפי עליך ואכסה ערותך ואשבע לך ואבוא בברית אתך נאם אדני יהוה--ותהיי לי"},{"number":9,"verse":"ט וארחצך במים ואשטף דמיך מעליך ואסכך בשמן"},{"number":10,"verse":"י ואלבישך רקמה ואנעלך תחש ואחבשך בשש ואכסך משי"},{"number":11,"verse":"יא ואעדך עדי ואתנה צמידים על ידיך ורביד על גרונך"},{"number":12,"verse":"יב ואתן נזם על אפך ועגילים על אזניך ועטרת תפארת בראשך"},{"number":13,"verse":"יג ותעדי זהב וכסף ומלבושך ששי (שש) ומשי ורקמה סלת ודבש ושמן אכלתי (אכלת) ותיפי במאד מאד ותצלחי למלוכה"},{"number":14,"verse":"יד ויצא לך שם בגוים ביפיך כי כליל הוא בהדרי אשר שמתי עליך--נאם אדני יהוה"},{"number":15,"verse":"טו ותבטחי ביפיך ותזני על שמך ותשפכי את תזנותיך על כל עובר לו יהי"},{"number":16,"verse":"טז ותקחי מבגדיך ותעשי לך במות טלאות ותזני עליהם לא באות ולא יהיה"},{"number":17,"verse":"יז ותקחי כלי תפארתך מזהבי ומכספי אשר נתתי לך ותעשי לך צלמי זכר ותזני בם"},{"number":18,"verse":"יח ותקחי את בגדי רקמתך ותכסים ושמני וקטרתי נתתי (נתת) לפניהם"},{"number":19,"verse":"יט ולחמי אשר נתתי לך סלת ושמן ודבש האכלתיך ונתתיהו לפניהם לריח ניחח ויהי נאם אדני יהוה"},{"number":20,"verse":"כ ותקחי את בניך ואת בנותיך אשר ילדת לי ותזבחים להם לאכול--המעט מתזנותך (מתזנותיך)"},{"number":21,"verse":"כא ותשחטי את בני ותתנים בהעביר אותם להם"},{"number":22,"verse":"כב ואת כל תועבתיך ותזנתיך לא זכרתי (זכרת) את ימי נעוריך--בהיותך עירם ועריה מתבוססת בדמך היית"},{"number":23,"verse":"כג ויהי אחרי כל רעתך אוי אוי לך נאם אדני יהוה"},{"number":24,"verse":"כד ותבני לך גב ותעשי לך רמה בכל רחוב"},{"number":25,"verse":"כה אל כל ראש דרך בנית רמתך ותתעבי את יפיך ותפשקי את רגליך לכל עובר ותרבי את תזנותך (תזנותיך)"},{"number":26,"verse":"כו ותזני אל בני מצרים שכניך גדלי בשר ותרבי את תזנתך להכעיסני"},{"number":27,"verse":"כז והנה נטיתי ידי עליך ואגרע חקך ואתנך בנפש שנאותיך בנות פלשתים--הנכלמות מדרכך זמה"},{"number":28,"verse":"כח ותזני אל בני אשור מבלתי שבעתך ותזנים וגם לא שבעת"},{"number":29,"verse":"כט ותרבי את תזנותך אל ארץ כנען כשדימה וגם בזאת לא שבעת"},{"number":30,"verse":"ל מה אמלה לבתך נאם אדני יהוה--בעשותך את כל אלה מעשה אשה זונה שלטת"},{"number":31,"verse":"לא בבנותיך גבך בראש כל דרך ורמתך עשיתי (עשית) בכל רחוב ולא הייתי (היית) כזונה לקלס אתנן"},{"number":32,"verse":"לב האשה המנאפת--תחת אישה תקח את זרים"},{"number":33,"verse":"לג לכל זנות יתנו נדה ואת נתת את נדניך לכל מאהביך ותשחדי אותם לבוא אליך מסביב בתזנותיך"},{"number":34,"verse":"לד ויהי בך הפך מן הנשים בתזנותיך ואחריך לא זונה ובתתך אתנן ואתנן לא נתן לך--ותהי להפך"},{"number":35,"verse":"לה לכן זונה שמעי דבר יהוה {פ}"},{"number":36,"verse":"לו כה אמר אדני יהוה יען השפך נחשתך ותגלה ערותך בתזנותיך על מאהביך ועל כל גלולי תועבותיך וכדמי בניך אשר נתת להם"},{"number":37,"verse":"לז לכן הנני מקבץ את כל מאהביך אשר ערבת עליהם ואת כל אשר אהבת על כל אשר שנאת וקבצתי אתם עליך מסביב וגליתי ערותך אלהם וראו את כל ערותך"},{"number":38,"verse":"לח ושפטתיך משפטי נאפות ושפכת דם ונתתיך דם חמה וקנאה"},{"number":39,"verse":"לט ונתתי אתך בידם והרסו גבך ונתצו רמתיך והפשיטו אותך בגדיך ולקחו כלי תפארתך והניחוך עירם ועריה"},{"number":40,"verse":"מ והעלו עליך קהל ורגמו אותך באבן ובתקוך בחרבותם"},{"number":41,"verse":"מא ושרפו בתיך באש ועשו בך שפטים לעיני נשים רבות והשבתיך מזונה וגם אתנן לא תתני עוד"},{"number":42,"verse":"מב והנחתי חמתי בך וסרה קנאתי ממך ושקטתי ולא אכעס עוד"},{"number":43,"verse":"מג יען אשר לא זכרתי (זכרת) את ימי נעוריך ותרגזי לי בכל אלה וגם אני הא דרכך בראש נתתי נאם אדני יהוה ולא עשיתי (עשית) את הזמה על כל תועבתיך"},{"number":44,"verse":"מד הנה כל המשל עליך ימשל לאמר כאמה בתה"},{"number":45,"verse":"מה בת אמך את געלת אישה ובניה ואחות אחותך את אשר געלו אנשיהן ובניהן--אמכן חתית ואביכן אמרי"},{"number":46,"verse":"מו ואחותך הגדולה שמרון היא ובנותיה היושבת על שמאולך ואחותך הקטנה ממך היושבת מימינך--סדם ובנותיה"},{"number":47,"verse":"מז ולא בדרכיהן הלכת וכתועבותיהן עשיתי (עשית) כמעט קט ותשחתי מהן בכל דרכיך"},{"number":48,"verse":"מח חי אני נאם אדני יהוה אם עשתה סדם אחותך היא ובנותיה--כאשר עשית את ובנותיך"},{"number":49,"verse":"מט הנה זה היה עון סדם אחותך גאון שבעת לחם ושלות השקט היה לה ולבנותיה ויד עני ואביון לא החזיקה"},{"number":50,"verse":"נ ותגבהינה ותעשינה תועבה לפני ואסיר אתהן כאשר ראיתי {ס}"},{"number":51,"verse":"נא ושמרון כחצי חטאתיך לא חטאה ותרבי את תועבותיך מהנה ותצדקי את אחותך (אחותיך) בכל תועבתיך אשר עשיתי (עשית)"},{"number":52,"verse":"נב גם את שאי כלמתך אשר פללת לאחותך בחטאתיך אשר התעבת מהן תצדקנה ממך וגם את בושי ושאי כלמתך בצדקתך אחיותך"},{"number":53,"verse":"נג ושבתי את שביתהן--את שבית (שבות) סדם ובנותיה ואת שבית (שבות) שמרון ובנותיה ושבית (ושבות) שביתיך בתוכהנה"},{"number":54,"verse":"נד למען תשאי כלמתך ונכלמת מכל אשר עשית--בנחמך אתן"},{"number":55,"verse":"נה ואחותיך סדם ובנותיה תשבן לקדמתן ושמרון ובנותיה תשבן לקדמתן ואת ובנותיך תשבינה לקדמתכן"},{"number":56,"verse":"נו ולוא היתה סדם אחותך לשמועה בפיך ביום גאוניך"},{"number":57,"verse":"נז בטרם תגלה רעתך כמו עת חרפת בנות ארם וכל סביבותיה בנות פלשתים השאטות אותך מסביב"},{"number":58,"verse":"נח את זמתך ואת תועבותיך את נשאתים--נאם יהוה {ס}"},{"number":59,"verse":"נט כי כה אמר אדני יהוה ועשית (ועשיתי) אותך כאשר עשית--אשר בזית אלה להפר ברית"},{"number":60,"verse":"ס וזכרתי אני את בריתי אותך בימי נעוריך והקימותי לך ברית עולם"},{"number":61,"verse":"סא וזכרת את דרכיך ונכלמת בקחתך את אחותיך הגדלות ממך אל הקטנות ממך ונתתי אתהן לך לבנות ולא מבריתך"},{"number":62,"verse":"סב והקימתי אני את בריתי אתך וידעת כי אני יהוה"},{"number":63,"verse":"סג למען תזכרי ובשת ולא יהיה לך עוד פתחון פה מפני כלמתך--בכפרי לך לכל אשר עשית נאם אדני יהוה {פ}"}]}