{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":47,"verses":[{"number":1,"verse":"א וישבני אל פתח הבית והנה מים יצאים מתחת מפתן הבית קדימה כי פני הבית קדים והמים ירדים מתחת מכתף הבית הימנית מנגב למזבח"},{"number":2,"verse":"ב ויוצאני דרך שער צפונה ויסבני דרך חוץ אל שער החוץ דרך הפונה קדים והנה מים מפכים מן הכתף הימנית"},{"number":3,"verse":"ג בצאת האיש קדים וקו בידו וימד אלף באמה ויעברני במים מי אפסים"},{"number":4,"verse":"ד וימד אלף ויעברני במים מים ברכים וימד אלף ויעברני מי מתנים"},{"number":5,"verse":"ה וימד אלף--נחל אשר לא אוכל לעבר כי גאו המים מי שחו נחל אשר לא יעבר"},{"number":6,"verse":"ו ויאמר אלי הראית בן אדם ויולכני וישבני שפת הנחל"},{"number":7,"verse":"ז בשובני--והנה אל שפת הנחל עץ רב מאד מזה ומזה"},{"number":8,"verse":"ח ויאמר אלי המים האלה יוצאים אל הגלילה הקדמונה וירדו על הערבה ובאו הימה אל הימה המוצאים ונרפאו המים"},{"number":9,"verse":"ט והיה כל נפש חיה אשר ישרץ אל כל אשר יבוא שם נחלים יחיה והיה הדגה רבה מאד כי באו שמה המים האלה וירפאו וחי--כל אשר יבוא שמה הנחל"},{"number":10,"verse":"י והיה יעמדו (עמדו) עליו דוגים מעין גדי ועד עין עגלים--משטוח לחרמים יהיו למינה תהיה דגתם כדגת הים הגדול רבה מאד"},{"number":11,"verse":"יא בצאתו וגבאיו ולא ירפאו למלח נתנו"},{"number":12,"verse":"יב ועל הנחל יעלה על שפתו מזה ומזה כל עץ מאכל לא יבול עלהו ולא יתם פריו לחדשיו יבכר--כי מימיו מן המקדש המה יוצאים והיו (והיה) פריו למאכל ועלהו לתרופה {פ}"},{"number":13,"verse":"יג כה אמר אדני יהוה גה גבול אשר תתנחלו את הארץ לשני עשר שבטי ישראל--יוסף חבלים"},{"number":14,"verse":"יד ונחלתם אותה איש כאחיו אשר נשאתי את ידי לתתה לאבתיכם ונפלה הארץ הזאת לכם--בנחלה"},{"number":15,"verse":"טו וזה גבול הארץ לפאת צפונה מן הים הגדול הדרך חתלן--לבוא צדדה"},{"number":16,"verse":"טז חמת ברותה סברים אשר בין גבול דמשק ובין גבול חמת חצר התיכון אשר אל גבול חורן"},{"number":17,"verse":"יז והיה גבול מן הים חצר עינון גבול דמשק וצפון צפונה וגבול חמת ואת פאת צפון"},{"number":18,"verse":"יח ופאת קדים מבין חורן ומבין דמשק ומבין הגלעד ומבין ארץ ישראל הירדן--מגבול על הים הקדמוני תמדו ואת פאת קדימה"},{"number":19,"verse":"יט ופאת נגב תימנה מתמר עד מי מריבות קדש נחלה אל הים הגדול ואת פאת תימנה נגבה"},{"number":20,"verse":"כ ופאת ים הים הגדול מגבול עד נכח לבוא חמת זאת פאת ים"},{"number":21,"verse":"כא וחלקתם את הארץ הזאת לכם--לשבטי ישראל"},{"number":22,"verse":"כב והיה תפלו אותה בנחלה לכם ולהגרים הגרים בתוככם אשר הולדו בנים בתוככם והיו לכם כאזרח בבני ישראל--אתכם יפלו בנחלה בתוך שבטי ישראל"},{"number":23,"verse":"כג והיה בשבט אשר גר הגר אתו--שם תתנו נחלתו נאם אדני יהוה {פ}"}]}