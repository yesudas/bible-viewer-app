{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":35,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם שים פניך על הר שעיר והנבא עליו"},{"number":3,"verse":"ג ואמרת לו כה אמר אדני יהוה הנני אליך הר שעיר ונטיתי ידי עליך ונתתיך שממה ומשמה"},{"number":4,"verse":"ד עריך חרבה אשים ואתה שממה תהיה וידעת כי אני יהוה"},{"number":5,"verse":"ה יען היות לך איבת עולם ותגר את בני ישראל על ידי חרב--בעת אידם בעת עון קץ"},{"number":6,"verse":"ו לכן חי אני נאם אדני יהוה כי לדם אעשך ודם ירדפך אם לא דם שנאת ודם ירדפך"},{"number":7,"verse":"ז ונתתי את הר שעיר לשממה ושממה והכרתי ממנו עבר ושב"},{"number":8,"verse":"ח ומלאתי את הריו חלליו גבעותיך וגיאותיך וכל אפיקיך חללי חרב יפלו בהם"},{"number":9,"verse":"ט שממות עולם אתנך ועריך לא תישבנה (תשובנה) וידעתם כי אני יהוה"},{"number":10,"verse":"י יען אמרך את שני הגוים ואת שתי הארצות לי תהיינה--וירשנוה ויהוה שם היה {ס}"},{"number":11,"verse":"יא לכן חי אני נאם אדני יהוה ועשיתי כאפך וכקנאתך אשר עשיתה משנאתיך בם ונודעתי בם כאשר אשפטך"},{"number":12,"verse":"יב וידעת כי אני יהוה שמעתי את כל נאצותיך אשר אמרת על הרי ישראל לאמר שממה (שממו) לנו נתנו לאכלה"},{"number":13,"verse":"יג ותגדילו עלי בפיכם והעתרתם עלי דבריכם אני שמעתי {ס}"},{"number":14,"verse":"יד כה אמר אדני יהוה כשמח כל הארץ שממה אעשה לך"},{"number":15,"verse":"טו כשמחתך לנחלת בית ישראל על אשר שממה--כן אעשה לך שממה תהיה הר שעיר וכל אדום כלה וידעו כי אני יהוה {פ}"}]}