{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":44,"verses":[{"number":1,"verse":"א וישב אתי דרך שער המקדש החיצון הפנה קדים והוא סגור"},{"number":2,"verse":"ב ויאמר אלי יהוה השער הזה סגור יהיה לא יפתח ואיש לא יבא בו--כי יהוה אלהי ישראל בא בו והיה סגור"},{"number":3,"verse":"ג את הנשיא נשיא הוא ישב בו לאכול (לאכל) לחם--לפני יהוה מדרך אולם השער יבוא ומדרכו יצא"},{"number":4,"verse":"ד ויביאני דרך שער הצפון אל פני הבית וארא והנה מלא כבוד יהוה את בית יהוה ואפל אל פני"},{"number":5,"verse":"ה ויאמר אלי יהוה בן אדם שים לבך וראה בעיניך ובאזניך שמע את כל אשר אני מדבר אתך לכל חקות בית יהוה ולכל תורתו ושמת לבך למבוא הבית בכל מוצאי המקדש"},{"number":6,"verse":"ו ואמרת אל מרי אל בית ישראל כה אמר אדני יהוה רב לכם מכל תועבותיכם בית ישראל"},{"number":7,"verse":"ז בהביאכם בני נכר ערלי לב וערלי בשר להיות במקדשי לחללו את ביתי--בהקריבכם את לחמי חלב ודם ויפרו את בריתי אל כל תועבותיכם"},{"number":8,"verse":"ח ולא שמרתם משמרת קדשי ותשימון לשמרי משמרתי במקדשי--לכם {ס}"},{"number":9,"verse":"ט כה אמר אדני יהוה כל בן נכר ערל לב וערל בשר לא יבוא אל מקדשי לכל בן נכר--אשר בתוך בני ישראל"},{"number":10,"verse":"י כי אם הלוים אשר רחקו מעלי בתעות ישראל אשר תעו מעלי אחרי גלוליהם ונשאו עונם"},{"number":11,"verse":"יא והיו במקדשי משרתים פקדות אל שערי הבית ומשרתים את הבית המה ישחטו את העולה ואת הזבח לעם והמה יעמדו לפניהם לשרתם"},{"number":12,"verse":"יב יען אשר ישרתו אותם לפני גלוליהם והיו לבית ישראל למכשול עון על כן נשאתי ידי עליהם נאם אדני יהוה ונשאו עונם"},{"number":13,"verse":"יג ולא יגשו אלי לכהן לי ולגשת על כל קדשי אל קדשי הקדשים ונשאו כלמתם ותועבותם אשר עשו"},{"number":14,"verse":"יד ונתתי אותם שמרי משמרת הבית--לכל עבדתו ולכל אשר יעשה בו {פ}"},{"number":15,"verse":"טו והכהנים הלוים בני צדוק אשר שמרו את משמרת מקדשי בתעות בני ישראל מעלי--המה יקרבו אלי לשרתני ועמדו לפני להקריב לי חלב ודם--נאם אדני יהוה"},{"number":16,"verse":"טז המה יבאו אל מקדשי והמה יקרבו אל שלחני--לשרתני ושמרו את משמרתי"},{"number":17,"verse":"יז והיה בבואם אל שערי החצר הפנימית בגדי פשתים ילבשו ולא יעלה עליהם צמר בשרתם בשערי החצר הפנימית וביתה"},{"number":18,"verse":"יח פארי פשתים יהיו על ראשם ומכנסי פשתים יהיו על מתניהם לא יחגרו ביזע"},{"number":19,"verse":"יט ובצאתם אל החצר החיצונה אל החצר החיצונה אל העם יפשטו את בגדיהם אשר המה משרתם בם והניחו אותם בלשכת הקדש ולבשו בגדים אחרים ולא יקדשו את העם בבגדיהם"},{"number":20,"verse":"כ וראשם לא יגלחו ופרע לא ישלחו כסום יכסמו את ראשיהם"},{"number":21,"verse":"כא ויין לא ישתו כל כהן בבואם אל החצר הפנימית"},{"number":22,"verse":"כב ואלמנה וגרושה לא יקחו להם לנשים כי אם בתולת מזרע בית ישראל והאלמנה אשר תהיה אלמנה מכהן יקחו"},{"number":23,"verse":"כג ואת עמי יורו בין קדש לחל ובין טמא לטהור יודעם"},{"number":24,"verse":"כד ועל ריב המה יעמדו לשפט (למשפט)--במשפטי ושפטהו (ישפטהו) ואת תורתי ואת חקתי בכל מועדי ישמרו ואת שבתותי יקדשו"},{"number":25,"verse":"כה ואל מת אדם לא יבוא לטמאה כי אם לאב ולאם ולבן ולבת לאח ולאחות אשר לא היתה לאיש--יטמאו"},{"number":26,"verse":"כו ואחרי טהרתו--שבעת ימים יספרו לו"},{"number":27,"verse":"כז וביום באו אל הקדש אל החצר הפנימית לשרת בקדש יקריב חטאתו--נאם אדני יהוה"},{"number":28,"verse":"כח והיתה להם לנחלה אני נחלתם ואחזה לא תתנו להם בישראל--אני אחזתם"},{"number":29,"verse":"כט המנחה והחטאת והאשם המה יאכלום וכל חרם בישראל להם יהיה"},{"number":30,"verse":"ל וראשית כל בכורי כל וכל תרומת כל מכל תרומותיכם--לכהנים יהיה וראשית ערסותיכם תתנו לכהן להניח ברכה אל ביתך"},{"number":31,"verse":"לא כל נבלה וטרפה מן העוף ומן הבהמה--לא יאכלו הכהנים {פ}"}]}