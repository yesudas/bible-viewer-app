{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":22,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב ואתה בן אדם התשפט התשפט את עיר הדמים והודעתה את כל תועבותיה"},{"number":3,"verse":"ג ואמרת כה אמר אדני יהוה עיר שפכת דם בתוכה לבוא עתה ועשתה גלולים עליה לטמאה"},{"number":4,"verse":"ד בדמך אשר שפכת אשמת ובגלוליך אשר עשית טמאת ותקריבי ימיך ותבוא עד שנותיך על כן נתתיך חרפה לגוים וקלסה לכל הארצות"},{"number":5,"verse":"ה הקרבות והרחקות ממך יתקלסו בך--טמאת השם רבת המהומה"},{"number":6,"verse":"ו הנה נשיאי ישראל איש לזרעו היו בך למען שפך דם"},{"number":7,"verse":"ז אב ואם הקלו בך לגר עשו בעשק בתוכך יתום ואלמנה הונו בך"},{"number":8,"verse":"ח קדשי בזית ואת שבתתי חללת"},{"number":9,"verse":"ט אנשי רכיל היו בך למען שפך דם ואל ההרים אכלו בך זמה עשו בתוכך"},{"number":10,"verse":"י ערות אב גלה בך טמאת הנדה ענו בך"},{"number":11,"verse":"יא ואיש את אשת רעהו עשה תועבה ואיש את כלתו טמא בזמה ואיש את אחתו בת אביו ענה בך"},{"number":12,"verse":"יב שחד לקחו בך למען שפך דם נשך ותרבית לקחת ותבצעי רעיך בעשק ואתי שכחת נאם אדני יהוה"},{"number":13,"verse":"יג והנה הכיתי כפי אל בצעך אשר עשית ועל דמך אשר היו בתוכך"},{"number":14,"verse":"יד היעמד לבך אם תחזקנה ידיך לימים אשר אני עשה אותך אני יהוה דברתי ועשיתי"},{"number":15,"verse":"טו והפיצותי אותך בגוים וזריתיך בארצות והתמתי טמאתך ממך"},{"number":16,"verse":"טז ונחלת בך לעיני גוים וידעת כי אני יהוה {פ}"},{"number":17,"verse":"יז ויהי דבר יהוה אלי לאמר"},{"number":18,"verse":"יח בן אדם היו לי בית ישראל לסוג (לסיג) כלם נחשת ובדיל וברזל ועופרת בתוך כור--סגים כסף היו {ס}"},{"number":19,"verse":"יט לכן כה אמר אדני יהוה יען היות כלכם לסגים לכן הנני קבץ אתכם אל תוך ירושלם"},{"number":20,"verse":"כ קבצת כסף ונחשת וברזל ועופרת ובדיל אל תוך כור לפחת עליו אש להנתיך כן אקבץ באפי ובחמתי והנחתי והתכתי אתכם"},{"number":21,"verse":"כא וכנסתי אתכם ונפחתי עליכם באש עברתי ונתכתם בתוכה"},{"number":22,"verse":"כב כהתוך כסף בתוך כור כן תתכו בתוכה וידעתם כי אני יהוה שפכתי חמתי עליכם {פ}"},{"number":23,"verse":"כג ויהי דבר יהוה אלי לאמר"},{"number":24,"verse":"כד בן אדם--אמר לה את ארץ לא מטהרה היא לא גשמה ביום זעם"},{"number":25,"verse":"כה קשר נביאיה בתוכה כארי שואג טרף טרף נפש אכלו חסן ויקר יקחו--אלמנותיה הרבו בתוכה"},{"number":26,"verse":"כו כהניה חמסו תורתי ויחללו קדשי--בין קדש לחל לא הבדילו ובין הטמא לטהור לא הודיעו ומשבתותי העלימו עיניהם ואחל בתוכם"},{"number":27,"verse":"כז שריה בקרבה כזאבים טרפי טרף--לשפך דם לאבד נפשות למען בצע בצע"},{"number":28,"verse":"כח ונביאיה טחו להם תפל--חזים שוא וקסמים להם כזב אמרים כה אמר אדני יהוה ויהוה לא דבר"},{"number":29,"verse":"כט עם הארץ עשקו עשק וגזלו גזל ועני ואביון הונו ואת הגר עשקו בלא משפט"},{"number":30,"verse":"ל ואבקש מהם איש גדר גדר ועמד בפרץ לפני בעד הארץ--לבלתי שחתה ולא מצאתי"},{"number":31,"verse":"לא ואשפך עליהם זעמי באש עברתי כליתים דרכם בראשם נתתי נאם אדני יהוה {פ}"}]}