{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":32,"verses":[{"number":1,"verse":"א ויהי בשתי עשרה שנה בשני עשר חדש באחד לחדש היה דבר יהוה אלי לאמר"},{"number":2,"verse":"ב בן אדם שא קינה על פרעה מלך מצרים ואמרת אליו כפיר גוים נדמית ואתה כתנים בימים ותגח בנהרותיך ותדלח מים ברגליך ותרפס נהרותם {ס}"},{"number":3,"verse":"ג כה אמר אדני יהוה ופרשתי עליך את רשתי בקהל עמים רבים והעלוך בחרמי"},{"number":4,"verse":"ד ונטשתיך בארץ על פני השדה אטילך והשכנתי עליך כל עוף השמים והשבעתי ממך חית כל הארץ"},{"number":5,"verse":"ה ונתתי את בשרך על ההרים ומלאתי הגאיות רמותך"},{"number":6,"verse":"ו והשקיתי ארץ צפתך מדמך אל ההרים ואפקים ימלאון ממך"},{"number":7,"verse":"ז וכסיתי בכבותך שמים והקדרתי את ככביהם שמש בענן אכסנו וירח לא יאיר אורו"},{"number":8,"verse":"ח כל מאורי אור בשמים אקדירם עליך ונתתי חשך על ארצך נאם אדני יהוה"},{"number":9,"verse":"ט והכעסתי--לב עמים רבים בהביאי שברך בגוים על ארצות אשר לא ידעתם"},{"number":10,"verse":"י והשמותי עליך עמים רבים ומלכיהם ישערו עליך שער בעופפי חרבי על פניהם וחרדו לרגעים איש לנפשו ביום מפלתך {פ}"},{"number":11,"verse":"יא כי כה אמר אדני יהוה חרב מלך בבל תבואך"},{"number":12,"verse":"יב בחרבות גבורים אפיל המונך עריצי גוים כלם ושדדו את גאון מצרים ונשמד כל המונה"},{"number":13,"verse":"יג והאבדתי את כל בהמתה מעל מים רבים ולא תדלחם רגל אדם עוד ופרסות בהמה לא תדלחם"},{"number":14,"verse":"יד אז אשקיע מימיהם ונהרותם כשמן אוליך--נאם אדני יהוה"},{"number":15,"verse":"טו בתתי את ארץ מצרים שממה ונשמה ארץ ממלאה--בהכותי את כל יושבי בה וידעו כי אני יהוה"},{"number":16,"verse":"טז קינה היא וקוננוה בנות הגוים תקוננה אותה על מצרים ועל כל המונה תקוננה אותה נאם אדני יהוה {פ}"},{"number":17,"verse":"יז ויהי בשתי עשרה שנה בחמשה עשר לחדש היה דבר יהוה אלי לאמר"},{"number":18,"verse":"יח בן אדם--נהה על המון מצרים והורדהו אותה ובנות גוים אדרם אל ארץ תחתיות--את יורדי בור"},{"number":19,"verse":"יט ממי נעמת רדה והשכבה את ערלים"},{"number":20,"verse":"כ בתוך חללי חרב יפלו חרב נתנה משכו אותה וכל המוניה"},{"number":21,"verse":"כא ידברו לו אלי גבורים מתוך שאול--את עזריו ירדו שכבו הערלים חללי חרב"},{"number":22,"verse":"כב שם אשור וכל קהלה סביבותיו קברתיו כלם חללים הנפלים בחרב"},{"number":23,"verse":"כג אשר נתנו קברתיה בירכתי בור ויהי קהלה סביבות קברתה כלם חללים נפלים בחרב אשר נתנו חתית בארץ חיים"},{"number":24,"verse":"כד שם עילם וכל המונה סביבות קברתה כלם חללים הנפלים בחרב אשר ירדו ערלים אל ארץ תחתיות אשר נתנו חתיתם בארץ חיים וישאו כלמתם את יורדי בור"},{"number":25,"verse":"כה בתוך חללים נתנו משכב לה בכל המונה--סביבותיו קברתה כלם ערלים חללי חרב כי נתן חתיתם בארץ חיים וישאו כלמתם את יורדי בור בתוך חללים נתן"},{"number":26,"verse":"כו שם משך תבל וכל המונה סביבותיו קברותיה כלם ערלים מחללי חרב כי נתנו חתיתם בארץ חיים"},{"number":27,"verse":"כז ולא ישכבו את גבורים נפלים מערלים אשר ירדו שאול בכלי מלחמתם ויתנו את חרבותם תחת ראשיהם ותהי עונתם על עצמותם--כי חתית גבורים בארץ חיים"},{"number":28,"verse":"כח ואתה בתוך ערלים תשבר ותשכב--את חללי חרב"},{"number":29,"verse":"כט שמה אדום מלכיה וכל נשיאיה אשר נתנו בגבורתם את חללי חרב המה את ערלים ישכבו ואת ירדי בור"},{"number":30,"verse":"ל שמה נסיכי צפון כלם וכל צדני אשר ירדו את חללים בחתיתם מגבורתם בושים וישכבו ערלים את חללי חרב וישאו כלמתם את יורדי בור"},{"number":31,"verse":"לא אותם יראה פרעה ונחם על כל המונה--חללי חרב פרעה וכל חילו נאם אדני יהוה"},{"number":32,"verse":"לב כי נתתי את חתיתו (חתיתי) בארץ חיים והשכב בתוך ערלים את חללי חרב פרעה וכל המונה--נאם אדני יהוה {פ}"}]}