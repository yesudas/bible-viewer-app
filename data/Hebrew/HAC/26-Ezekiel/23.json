{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":23,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם--שתים נשים בנות אם אחת היו"},{"number":3,"verse":"ג ותזנינה במצרים בנעוריהן זנו שמה מעכו שדיהן ושם עשו דדי בתוליהן"},{"number":4,"verse":"ד ושמותן אהלה הגדולה ואהליבה אחותה ותהיינה לי ותלדנה בנים ובנות ושמותן--שמרון אהלה וירושלם אהליבה"},{"number":5,"verse":"ה ותזן אהלה תחתי ותעגב על מאהביה אל אשור קרובים"},{"number":6,"verse":"ו לבשי תכלת פחות וסגנים בחורי חמד כלם פרשים רכבי סוסים"},{"number":7,"verse":"ז ותתן תזנותיה עליהם מבחר בני אשור כלם ובכל אשר עגבה בכל גלוליהם נטמאה"},{"number":8,"verse":"ח ואת תזנותיה ממצרים לא עזבה--כי אותה שכבו בנעוריה והמה עשו דדי בתוליה וישפכו תזנותם עליה"},{"number":9,"verse":"ט לכן נתתיה ביד מאהביה--ביד בני אשור אשר עגבה עליהם"},{"number":10,"verse":"י המה גלו ערותה--בניה ובנותיה לקחו ואותה בחרב הרגו ותהי שם לנשים ושפוטים עשו בה {ס}"},{"number":11,"verse":"יא ותרא אחותה אהליבה ותשחת עגבתה ממנה ואת תזנותיה--מזנוני אחותה"},{"number":12,"verse":"יב אל בני אשור עגבה פחות וסגנים קרבים לבשי מכלול פרשים רכבי סוסים--בחורי חמד כלם"},{"number":13,"verse":"יג וארא כי נטמאה דרך אחד לשתיהן"},{"number":14,"verse":"יד ותוסף אל תזנותיה ותרא אנשי מחקה על הקיר צלמי כשדיים (כשדים) חקקים בששר"},{"number":15,"verse":"טו חגורי אזור במתניהם סרוחי טבולים בראשיהם--מראה שלשים כלם דמות בני בבל כשדים ארץ מולדתם"},{"number":16,"verse":"טז ותעגב (ותעגבה) עליהם למראה עיניה ותשלח מלאכים אליהם כשדימה"},{"number":17,"verse":"יז ויבאו אליה בני בבל למשכב דדים ויטמאו אותה בתזנותם ותטמא בם--ותקע נפשה מהם"},{"number":18,"verse":"יח ותגל תזנותיה ותגל את ערותה ותקע נפשי מעליה כאשר נקעה נפשי מעל אחותה"},{"number":19,"verse":"יט ותרבה את תזנותיה לזכר את ימי נעוריה אשר זנתה בארץ מצרים"},{"number":20,"verse":"כ ותעגבה על פלגשיהם אשר בשר חמורים בשרם וזרמת סוסים זרמתם"},{"number":21,"verse":"כא ותפקדי את זמת נעוריך בעשות ממצרים דדיך למען שדי נעוריך {ס}"},{"number":22,"verse":"כב לכן אהליבה כה אמר אדני יהוה הנני מעיר את מאהביך עליך את אשר נקעה נפשך מהם והבאתים עליך מסביב"},{"number":23,"verse":"כג בני בבל וכל כשדים פקוד ושוע וקוע כל בני אשור אותם בחורי חמד פחות וסגנים כלם--שלשים וקרואים רכבי סוסים כלם"},{"number":24,"verse":"כד ובאו עליך הצן רכב וגלגל ובקהל עמים--צנה ומגן וקובע ישימו עליך סביב ונתתי לפניהם משפט ושפטוך במשפטיהם"},{"number":25,"verse":"כה ונתתי קנאתי בך ועשו אותך בחמה--אפך ואזניך יסירו ואחריתך בחרב תפול המה בניך ובנותיך יקחו ואחריתך תאכל באש"},{"number":26,"verse":"כו והפשיטוך את בגדיך ולקחו כלי תפארתך"},{"number":27,"verse":"כז והשבתי זמתך ממך ואת זנותך מארץ מצרים ולא תשאי עיניך אליהם ומצרים לא תזכרי עוד {פ}"},{"number":28,"verse":"כח כי כה אמר אדני יהוה הנני נתנך ביד אשר שנאת--ביד אשר נקעה נפשך מהם"},{"number":29,"verse":"כט ועשו אותך בשנאה ולקחו כל יגיעך ועזבוך עירם ועריה ונגלה ערות זנוניך וזמתך ותזנותיך"},{"number":30,"verse":"ל עשה אלה לך בזנותך אחרי גוים על אשר נטמאת בגלוליהם"},{"number":31,"verse":"לא בדרך אחותך הלכת ונתתי כוסה בידך {ס}"},{"number":32,"verse":"לב כה אמר אדני יהוה כוס אחותך תשתי העמקה והרחבה תהיה לצחק וללעג מרבה להכיל"},{"number":33,"verse":"לג שכרון ויגון תמלאי כוס שמה ושממה כוס אחותך שמרון"},{"number":34,"verse":"לד ושתית אותה ומצית ואת חרשיה תגרמי--ושדיך תנתקי כי אני דברתי נאם אדני יהוה {ס}"},{"number":35,"verse":"לה לכן כה אמר אדני יהוה יען שכחת אותי ותשליכי אותי אחרי גוך וגם את שאי זמתך ואת תזנותיך {ס}"},{"number":36,"verse":"לו ויאמר יהוה אלי בן אדם התשפוט את אהלה ואת אהליבה והגד להן את תועבותיהן"},{"number":37,"verse":"לז כי נאפו ודם בידיהן ואת גלוליהן נאפו וגם את בניהן אשר ילדו לי העבירו להם לאכלה"},{"number":38,"verse":"לח עוד זאת עשו לי טמאו את מקדשי ביום ההוא ואת שבתותי חללו"},{"number":39,"verse":"לט ובשחטם את בניהם לגלוליהם ויבאו אל מקדשי ביום ההוא לחללו והנה כה עשו בתוך ביתי"},{"number":40,"verse":"מ ואף כי תשלחנה לאנשים באים ממרחק--אשר מלאך שלוח אליהם והנה באו לאשר רחצת כחלת עיניך ועדית עדי"},{"number":41,"verse":"מא וישבת על מטה כבודה ושלחן ערוך לפניה וקטרתי ושמני שמת עליה"},{"number":42,"verse":"מב וקול המון שלו בה ואל אנשים מרב אדם מובאים סובאים (סבאים) ממדבר ויתנו צמידים אל ידיהן ועטרת תפארת על ראשיהן"},{"number":43,"verse":"מג ואמר לבלה נאופים עת (עתה) יזנה (יזנו) תזנותה והיא"},{"number":44,"verse":"מד ויבוא אליה כבוא אל אשה זונה כן באו אל אהלה ואל אהליבה--אשת הזמה"},{"number":45,"verse":"מה ואנשים צדיקם המה ישפטו אותהם--משפט נאפות ומשפט שפכות דם כי נאפת הנה ודם בידיהן {ס}"},{"number":46,"verse":"מו כי כה אמר אדני יהוה העלה עליהם קהל ונתן אתהן לזעוה ולבז"},{"number":47,"verse":"מז ורגמו עליהן אבן קהל וברא אותהן בחרבותם בניהם ובנותיהם יהרגו ובתיהן באש ישרפו"},{"number":48,"verse":"מח והשבתי זמה מן הארץ ונוסרו כל הנשים ולא תעשינה כזמתכנה"},{"number":49,"verse":"מט ונתנו זמתכנה עליכן וחטאי גלוליכן תשאינה וידעתם כי אני אדני יהוה {פ}"}]}