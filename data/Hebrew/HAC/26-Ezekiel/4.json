{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":4,"verses":[{"number":1,"verse":"א ואתה בן אדם קח לך לבנה ונתתה אותה לפניך וחקות עליה עיר את ירושלם"},{"number":2,"verse":"ב ונתתה עליה מצור ובנית עליה דיק ושפכת עליה סללה ונתתה עליה מחנות ושים עליה כרים סביב"},{"number":3,"verse":"ג ואתה קח לך מחבת ברזל ונתתה אותה קיר ברזל בינך ובין העיר והכינתה את פניך אליה והיתה במצור וצרת עליה--אות היא לבית ישראל {פ}"},{"number":4,"verse":"ד ואתה שכב על צדך השמאלי ושמת את עון בית ישראל עליו מספר הימים אשר תשכב עליו תשא את עונם"},{"number":5,"verse":"ה ואני נתתי לך את שני עונם למספר ימים שלש מאות ותשעים יום ונשאת עון בית ישראל"},{"number":6,"verse":"ו וכלית את אלה ושכבת על צדך הימיני (הימני) שנית ונשאת את עון בית יהודה--ארבעים יום יום לשנה יום לשנה נתתיו לך"},{"number":7,"verse":"ז ואל מצור ירושלם תכין פניך וזרעך חשופה ונבאת עליה"},{"number":8,"verse":"ח והנה נתתי עליך עבותים ולא תהפך מצדך אל צדך עד כלותך ימי מצורך"},{"number":9,"verse":"ט ואתה קח לך חטין ושערים ופול ועדשים ודחן וכסמים ונתתה אותם בכלי אחד ועשית אותם לך ללחם מספר הימים אשר אתה שוכב על צדך שלש מאות ותשעים יום--תאכלנו"},{"number":10,"verse":"י ומאכלך אשר תאכלנו--במשקול עשרים שקל ליום מעת עד עת תאכלנו"},{"number":11,"verse":"יא ומים במשורה תשתה ששית ההין מעת עד עת תשתה"},{"number":12,"verse":"יב ועגת שערים תאכלנה והיא בגללי צאת האדם--תעגנה לעיניהם {ס}"},{"number":13,"verse":"יג ויאמר יהוה ככה יאכלו בני ישראל את לחמם טמא בגוים אשר אדיחם שם"},{"number":14,"verse":"יד ואמר אהה אדני יהוה הנה נפשי לא מטמאה ונבלה וטרפה לא אכלתי מנעורי ועד עתה ולא בא בפי בשר פגול {ס}"},{"number":15,"verse":"טו ויאמר אלי--ראה נתתי לך את צפועי (צפיעי) הבקר תחת גללי האדם ועשית את לחמך עליהם {ס}"},{"number":16,"verse":"טז ויאמר אלי בן אדם הנני שבר מטה לחם בירושלם ואכלו לחם במשקל ובדאגה ומים במשורה ובשממון ישתו"},{"number":17,"verse":"יז למען יחסרו לחם ומים ונשמו איש ואחיו ונמקו בעונם {פ}"}]}