{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":3,"verses":[{"number":1,"verse":"א ויאמר אלי--בן אדם את אשר תמצא אכול אכול את המגלה הזאת ולך דבר אל בית ישראל"},{"number":2,"verse":"ב ואפתח את פי ויאכילני את המגלה הזאת"},{"number":3,"verse":"ג ויאמר אלי בן אדם בטנך תאכל ומעיך תמלא את המגלה הזאת אשר אני נתן אליך ואכלה ותהי בפי כדבש למתוק {פ}"},{"number":4,"verse":"ד ויאמר אלי בן אדם לך בא אל בית ישראל ודברת בדברי אליהם"},{"number":5,"verse":"ה כי לא אל עם עמקי שפה וכבדי לשון--אתה שלוח אל בית ישראל"},{"number":6,"verse":"ו לא אל עמים רבים עמקי שפה וכבדי לשון אשר לא תשמע דבריהם אם לא אליהם שלחתיך המה ישמעו אליך"},{"number":7,"verse":"ז ובית ישראל לא יאבו לשמע אליך--כי אינם אבים לשמע אלי כי כל בית ישראל חזקי מצח וקשי לב המה"},{"number":8,"verse":"ח הנה נתתי את פניך חזקים לעמת פניהם ואת מצחך חזק לעמת מצחם"},{"number":9,"verse":"ט כשמיר חזק מצר נתתי מצחך לא תירא אותם ולא תחת מפניהם כי בית מרי המה {פ}"},{"number":10,"verse":"י ויאמר אלי בן אדם--את כל דברי אשר אדבר אליך קח בלבבך ובאזניך שמע"},{"number":11,"verse":"יא ולך בא אל הגולה אל בני עמך ודברת אליהם ואמרת אליהם כה אמר אדני יהוה אם ישמעו ואם יחדלו"},{"number":12,"verse":"יב ותשאני רוח--ואשמע אחרי קול רעש גדול ברוך כבוד יהוה ממקומו"},{"number":13,"verse":"יג וקול כנפי החיות משיקות אשה אל אחותה וקול האופנים לעמתם וקול רעש גדול"},{"number":14,"verse":"יד ורוח נשאתני ותקחני ואלך מר בחמת רוחי ויד יהוה עלי חזקה"},{"number":15,"verse":"טו ואבוא אל הגולה תל אביב הישבים אל נהר כבר ואשר (ואשב)--המה יושבים שם ואשב שם שבעת ימים משמים בתוכם"},{"number":16,"verse":"טז ויהי מקצה שבעת ימים {פ} ויהי דבר יהוה אלי לאמר"},{"number":17,"verse":"יז בן אדם צפה נתתיך לבית ישראל ושמעת מפי דבר והזהרת אותם ממני"},{"number":18,"verse":"יח באמרי לרשע מות תמות ולא הזהרתו ולא דברת להזהיר רשע מדרכו הרשעה לחיתו--הוא רשע בעונו ימות ודמו מידך אבקש"},{"number":19,"verse":"יט ואתה כי הזהרת רשע ולא שב מרשעו ומדרכו הרשעה--הוא בעונו ימות ואתה את נפשך הצלת"},{"number":20,"verse":"כ ובשוב צדיק מצדקו ועשה עול ונתתי מכשול לפניו הוא ימות כי לא הזהרתו בחטאתו ימות ולא תזכרן צדקתו אשר עשה ודמו מידך אבקש"},{"number":21,"verse":"כא ואתה כי הזהרתו צדיק לבלתי חטא צדיק--והוא לא חטא חיו יחיה כי נזהר ואתה את נפשך הצלת {פ}"},{"number":22,"verse":"כב ותהי עלי שם יד יהוה ויאמר אלי קום צא אל הבקעה ושם אדבר אותך"},{"number":23,"verse":"כג ואקום ואצא אל הבקעה והנה שם כבוד יהוה עמד ככבוד אשר ראיתי על נהר כבר ואפל על פני"},{"number":24,"verse":"כד ותבא בי רוח ותעמדני על רגלי וידבר אתי ויאמר אלי בא הסגר בתוך ביתך"},{"number":25,"verse":"כה ואתה בן אדם הנה נתנו עליך עבותים ואסרוך בהם ולא תצא בתוכם"},{"number":26,"verse":"כו ולשונך אדביק אל חכך ונאלמת ולא תהיה להם לאיש מוכיח כי בית מרי המה"},{"number":27,"verse":"כז ובדברי אותך אפתח את פיך ואמרת אליהם כה אמר אדני יהוה השמע ישמע והחדל יחדל כי בית מרי המה {פ}"}]}