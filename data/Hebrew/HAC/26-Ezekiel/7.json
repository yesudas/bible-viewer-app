{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":7,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב ואתה בן אדם כה אמר אדני יהוה לאדמת ישראל--קץ בא הקץ על ארבעת (ארבע) כנפות הארץ"},{"number":3,"verse":"ג עתה הקץ עליך ושלחתי אפי בך ושפטתיך כדרכיך ונתתי עליך את כל תועבותיך"},{"number":4,"verse":"ד ולא תחוס עיני עליך ולא אחמול כי דרכיך עליך אתן ותועבותיך בתוכך תהיין וידעתם כי אני יהוה {פ}"},{"number":5,"verse":"ה כה אמר אדני יהוה רעה אחת רעה הנה באה"},{"number":6,"verse":"ו קץ בא בא הקץ הקיץ אליך הנה באה"},{"number":7,"verse":"ז באה הצפירה אליך יושב הארץ בא העת קרוב היום מהומה--ולא הד הרים"},{"number":8,"verse":"ח עתה מקרוב אשפוך חמתי עליך וכליתי אפי בך ושפטתיך כדרכיך ונתתי עליך את כל תועבותיך"},{"number":9,"verse":"ט ולא תחוס עיני ולא אחמול כדרכיך עליך אתן ותועבותיך בתוכך תהיין וידעתם כי אני יהוה מכה"},{"number":10,"verse":"י הנה היום הנה באה יצאה הצפרה--צץ המטה פרח הזדון"},{"number":11,"verse":"יא החמס קם למטה רשע לא מהם ולא מהמונם ולא מהמהם--ולא נה בהם"},{"number":12,"verse":"יב בא העת הגיע היום--הקונה אל ישמח והמכר אל יתאבל כי חרון אל כל המונה"},{"number":13,"verse":"יג כי המכר אל הממכר לא ישוב ועוד בחיים חיתם כי חזון אל כל המונה לא ישוב ואיש בעונו חיתו לא יתחזקו"},{"number":14,"verse":"יד תקעו בתקוע והכין הכל ואין הלך למלחמה כי חרוני אל כל המונה"},{"number":15,"verse":"טו החרב בחוץ והדבר והרעב מבית אשר בשדה בחרב ימות ואשר בעיר רעב ודבר יאכלנו"},{"number":16,"verse":"טז ופלטו פליטיהם והיו אל ההרים כיוני הגאיות כלם המות--איש בעונו"},{"number":17,"verse":"יז כל הידים תרפינה וכל ברכים תלכנה מים"},{"number":18,"verse":"יח וחגרו שקים וכסתה אותם פלצות ואל כל פנים בושה ובכל ראשיהם קרחה"},{"number":19,"verse":"יט כספם בחוצות ישליכו וזהבם לנדה יהיה--כספם וזהבם לא יוכל להצילם ביום עברת יהוה נפשם לא ישבעו ומעיהם לא ימלאו כי מכשול עונם היה"},{"number":20,"verse":"כ וצבי עדיו לגאון שמהו וצלמי תועבתם שקוציהם עשו בו על כן נתתיו להם לנדה"},{"number":21,"verse":"כא ונתתיו ביד הזרים לבז ולרשעי הארץ לשלל וחללוה (וחללוהו)"},{"number":22,"verse":"כב והסבותי פני מהם וחללו את צפוני ובאו בה פריצים וחללוה {פ}"},{"number":23,"verse":"כג עשה הרתוק כי הארץ מלאה משפט דמים והעיר מלאה חמס"},{"number":24,"verse":"כד והבאתי רעי גוים וירשו את בתיהם והשבתי גאון עזים ונחלו מקדשיהם"},{"number":25,"verse":"כה קפדה בא ובקשו שלום ואין"},{"number":26,"verse":"כו הוה על הוה תבוא ושמעה אל שמועה תהיה ובקשו חזון מנביא--ותורה תאבד מכהן ועצה מזקנים"},{"number":27,"verse":"כז המלך יתאבל ונשיא ילבש שממה וידי עם הארץ תבהלנה מדרכם אעשה אתם ובמשפטיהם אשפטם וידעו כי אני יהוה {פ}"}]}