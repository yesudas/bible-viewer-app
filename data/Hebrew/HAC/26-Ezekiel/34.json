{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":34,"verses":[{"number":1,"verse":"א ויהי דבר יהוה אלי לאמר"},{"number":2,"verse":"ב בן אדם הנבא על רועי ישראל הנבא ואמרת אליהם לרעים כה אמר אדני יהוה הוי רעי ישראל אשר היו רעים אותם--הלוא הצאן ירעו הרעים"},{"number":3,"verse":"ג את החלב תאכלו ואת הצמר תלבשו הבריאה תזבחו הצאן לא תרעו"},{"number":4,"verse":"ד את הנחלות לא חזקתם ואת החולה לא רפאתם ולנשברת לא חבשתם ואת הנדחת לא השבתם ואת האבדת לא בקשתם ובחזקה רדיתם אתם ובפרך"},{"number":5,"verse":"ה ותפוצינה מבלי רעה ותהיינה לאכלה לכל חית השדה ותפוצינה"},{"number":6,"verse":"ו ישגו צאני בכל ההרים ועל כל גבעה רמה ועל כל פני הארץ נפצו צאני ואין דורש ואין מבקש"},{"number":7,"verse":"ז לכן רעים שמעו את דבר יהוה"},{"number":8,"verse":"ח חי אני נאם אדני יהוה אם לא יען היות צאני לבז ותהיינה צאני לאכלה לכל חית השדה מאין רעה ולא דרשו רעי את צאני וירעו הרעים אותם ואת צאני לא רעו"},{"number":9,"verse":"ט לכן הרעים--שמעו דבר יהוה"},{"number":10,"verse":"י כה אמר אדני יהוה הנני אל הרעים ודרשתי את צאני מידם והשבתים מרעות צאן ולא ירעו עוד הרעים אותם והצלתי צאני מפיהם ולא תהיין להם לאכלה {ס}"},{"number":11,"verse":"יא כי כה אמר אדני יהוה הנני אני ודרשתי את צאני ובקרתים"},{"number":12,"verse":"יב כבקרת רעה עדרו ביום היותו בתוך צאנו נפרשות--כן אבקר את צאני והצלתי אתהם מכל המקומת אשר נפצו שם ביום ענן וערפל"},{"number":13,"verse":"יג והוצאתים מן העמים וקבצתים מן הארצות והביאותים אל אדמתם ורעיתים אל הרי ישראל באפיקים ובכל מושבי הארץ"},{"number":14,"verse":"יד במרעה טוב ארעה אתם ובהרי מרום ישראל יהיה נוהם שם תרבצנה בנוה טוב ומרעה שמן תרעינה אל הרי ישראל"},{"number":15,"verse":"טו אני ארעה צאני ואני ארביצם נאם אדני יהוה"},{"number":16,"verse":"טז את האבדת אבקש ואת הנדחת אשיב ולנשברת אחבש ואת החולה אחזק ואת השמנה ואת החזקה אשמיד ארענה במשפט"},{"number":17,"verse":"יז ואתנה צאני כה אמר אדני יהוה הנני שפט בין שה לשה לאילים ולעתודים"},{"number":18,"verse":"יח המעט מכם המרעה הטוב תרעו ויתר מרעיכם תרמסו ברגליכם ומשקע מים תשתו--ואת הנותרים ברגליכם תרפשון"},{"number":19,"verse":"יט וצאני--מרמס רגליכם תרעינה ומרפש רגליכם תשתינה {פ}"},{"number":20,"verse":"כ לכן כה אמר אדני יהוה--אליהם הנני אני--ושפטתי בין שה בריה ובין שה רזה"},{"number":21,"verse":"כא יען בצד ובכתף תהדפו ובקרניכם תנגחו כל הנחלות--עד אשר הפיצותם אותנה אל החוצה"},{"number":22,"verse":"כב והושעתי לצאני ולא תהיינה עוד לבז ושפטתי בין שה לשה"},{"number":23,"verse":"כג והקמתי עליהם רעה אחד ורעה אתהן--את עבדי דויד הוא ירעה אתם והוא יהיה להן לרעה"},{"number":24,"verse":"כד ואני יהוה אהיה להם לאלהים ועבדי דוד נשיא בתוכם אני יהוה דברתי"},{"number":25,"verse":"כה וכרתי להם ברית שלום והשבתי חיה רעה מן הארץ וישבו במדבר לבטח וישנו ביערים"},{"number":26,"verse":"כו ונתתי אותם וסביבות גבעתי ברכה והורדתי הגשם בעתו גשמי ברכה יהיו"},{"number":27,"verse":"כז ונתן עץ השדה את פריו והארץ תתן יבולה והיו על אדמתם לבטח וידעו כי אני יהוה בשברי את מטות עלם והצלתים מיד העבדים בהם"},{"number":28,"verse":"כח ולא יהיו עוד בז לגוים וחית הארץ לא תאכלם וישבו לבטח ואין מחריד"},{"number":29,"verse":"כט והקמתי להם מטע לשם ולא יהיו עוד אספי רעב בארץ ולא ישאו עוד כלמת הגוים"},{"number":30,"verse":"ל וידעו כי אני יהוה אלהיהם--אתם והמה עמי בית ישראל--נאם אדני יהוה"},{"number":31,"verse":"לא ואתן צאני צאן מרעיתי אדם אתם אני אלהיכם--נאם אדני יהוה {פ}"}]}