{"bibleAbbr":"HAC","bookName":"Ezekiel","bookEnglishName":"Ezekiel","chapterNumber":31,"verses":[{"number":1,"verse":"א ויהי באחת עשרה שנה בשלישי באחד לחדש היה דבר יהוה אלי לאמר"},{"number":2,"verse":"ב בן אדם אמר אל פרעה מלך מצרים ואל המונו אל מי דמית בגדלך"},{"number":3,"verse":"ג הנה אשור ארז בלבנון יפה ענף וחרש מצל--וגבה קומה ובין עבתים היתה צמרתו"},{"number":4,"verse":"ד מים גדלוהו תהום רממתהו את נהרתיה הלך סביבות מטעה ואת תעלתיה שלחה אל כל עצי השדה"},{"number":5,"verse":"ה על כן גבהא קמתו מכל עצי השדה ותרבינה סרעפתיו ותארכנה פארתו ממים רבים--בשלחו"},{"number":6,"verse":"ו בסעפתיו קננו כל עוף השמים ותחת פארתיו ילדו כל חית השדה ובצלו ישבו כל גוים רבים"},{"number":7,"verse":"ז וייף בגדלו בארך דליותיו כי היה שרשו אל מים רבים"},{"number":8,"verse":"ח ארזים לא עממהו בגן אלהים--ברושים לא דמו אל סעפתיו וערמנים לא היו כפראתיו כל עץ בגן אלהים--לא דמה אליו ביפיו"},{"number":9,"verse":"ט יפה עשיתיו ברב דליותיו ויקנאהו כל עצי עדן אשר בגן האלהים {פ}"},{"number":10,"verse":"י לכן כה אמר אדני יהוה יען אשר גבהת בקומה ויתן צמרתו אל בין עבותים ורם לבבו בגבהו"},{"number":11,"verse":"יא ואתנהו--ביד איל גוים עשו יעשה לו כרשעו גרשתהו"},{"number":12,"verse":"יב ויכרתהו זרים עריצי גוים ויטשהו אל ההרים ובכל גאיות נפלו דליותיו ותשברנה פראתיו בכל אפיקי הארץ וירדו מצלו כל עמי הארץ ויטשהו"},{"number":13,"verse":"יג על מפלתו ישכנו כל עוף השמים ואל פראתיו היו כל חית השדה"},{"number":14,"verse":"יד למען אשר לא יגבהו בקומתם כל עצי מים ולא יתנו את צמרתם אל בין עבתים ולא יעמדו אליהם בגבהם כל שתי מים כי כלם נתנו למות אל ארץ תחתית בתוך בני אדם--אל יורדי בור {פ}"},{"number":15,"verse":"טו כה אמר אדני יהוה ביום רדתו שאולה האבלתי כסתי עליו את תהום ואמנע נהרותיה ויכלאו מים רבים ואקדר עליו לבנון וכל עצי השדה עליו עלפה"},{"number":16,"verse":"טז מקול מפלתו הרעשתי גוים בהורדי אתו שאולה את יורדי בור וינחמו בארץ תחתית כל עצי עדן--מבחר וטוב לבנון כל שתי מים"},{"number":17,"verse":"יז גם הם אתו ירדו שאולה--אל חללי חרב וזרעו ישבו בצלו בתוך גוים"},{"number":18,"verse":"יח אל מי דמית ככה בכבוד ובגדל בעצי עדן והורדת את עצי עדן אל ארץ תחתית בתוך ערלים תשכב את חללי חרב--הוא פרעה וכל המונה נאם אדני יהוה {פ}"}]}