{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":15,"verses":[{"number":1,"verse":"א ויעש לו בתים בעיר דויד ויכן מקום לארון האלהים ויט לו אהל"},{"number":2,"verse":"ב אז אמר דויד לא לשאת את ארון האלהים כי אם הלוים כי בם בחר יהוה לשאת את ארון יהוה ולשרתו--עד עולם {פ}"},{"number":3,"verse":"ג ויקהל דויד את כל ישראל אל ירושלם להעלות את ארון יהוה אל מקומו אשר הכין לו"},{"number":4,"verse":"ד ויאסף דויד את בני אהרן ואת הלוים {ס}"},{"number":5,"verse":"ה לבני קהת--אוריאל השר ואחיו מאה ועשרים {ס}"},{"number":6,"verse":"ו לבני מררי--עשיה השר ואחיו מאתים ועשרים {ס}"},{"number":7,"verse":"ז לבני גרשום--יואל השר ואחיו מאה ושלשים {ס}"},{"number":8,"verse":"ח לבני אליצפן--שמעיה השר ואחיו מאתים {ס}"},{"number":9,"verse":"ט לבני חברון--אליאל השר ואחיו שמונים {ס}"},{"number":10,"verse":"י לבני עזיאל עמינדב השר--ואחיו מאה ושנים עשר {פ}"},{"number":11,"verse":"יא ויקרא דויד לצדוק ולאביתר הכהנים וללוים לאוריאל עשיה ויואל שמעיה ואליאל ועמינדב {ס}"},{"number":12,"verse":"יב ויאמר להם אתם ראשי האבות ללוים התקדשו אתם ואחיכם והעליתם את ארון יהוה אלהי ישראל אל הכינותי לו"},{"number":13,"verse":"יג כי למבראשונה לא אתם--פרץ יהוה אלהינו בנו כי לא דרשנהו כמשפט"},{"number":14,"verse":"יד ויתקדשו הכהנים והלוים להעלות את ארון יהוה אלהי ישראל"},{"number":15,"verse":"טו וישאו בני הלוים את ארון האלהים כאשר צוה משה כדבר יהוה--בכתפם במטות עליהם {פ}"},{"number":16,"verse":"טז ויאמר דויד לשרי הלוים להעמיד את אחיהם המשררים בכלי שיר נבלים וכנרות ומצלתים--משמיעים להרים בקול לשמחה {פ}"},{"number":17,"verse":"יז ויעמידו הלוים את הימן בן יואל ומן אחיו אסף בן ברכיהו {ס} ומן בני מררי אחיהם איתן בן קושיהו"},{"number":18,"verse":"יח ועמהם אחיהם המשנים זכריהו בן ויעזיאל ושמירמות ויחיאל ועני אליאב ובניהו ומעשיהו ומתתיהו ואליפלהו ומקניהו ועבד אדם ויעיאל--השערים"},{"number":19,"verse":"יט והמשררים הימן אסף ואיתן--במצלתים נחשת להשמיע"},{"number":20,"verse":"כ וזכריה ועזיאל ושמירמות ויחיאל ועני ואליאב ומעשיהו ובניהו--בנבלים על עלמות"},{"number":21,"verse":"כא ומתתיהו ואליפלהו ומקניהו ועבד אדם ויעיאל ועזזיהו--בכנרות על השמינית לנצח"},{"number":22,"verse":"כב וכנניהו שר הלוים במשא--יסר במשא כי מבין הוא"},{"number":23,"verse":"כג וברכיה ואלקנה שערים לארון"},{"number":24,"verse":"כד ושבניהו ויושפט ונתנאל ועמשי וזכריהו ובניהו ואליעזר הכהנים מחצצרים (מחצרים) בחצצרות לפני ארון האלהים ועבד אדם ויחיה שערים לארון"},{"number":25,"verse":"כה ויהי דויד וזקני ישראל ושרי האלפים ההלכים להעלות את ארון ברית יהוה מן בית עבד אדם--בשמחה {פ}"},{"number":26,"verse":"כו ויהי בעזר האלהים את הלוים נשאי ארון ברית יהוה ויזבחו שבעה פרים ושבעה אילים"},{"number":27,"verse":"כז ודויד מכרבל במעיל בוץ וכל הלוים הנשאים את הארון והמשררים וכנניה השר המשא המשררים ועל דויד אפוד בד"},{"number":28,"verse":"כח וכל ישראל מעלים את ארון ברית יהוה בתרועה ובקול שופר ובחצצרות ובמצלתים משמעים בנבלים וכנרות"},{"number":29,"verse":"כט ויהי ארון ברית יהוה בא עד עיר דויד ומיכל בת שאול נשקפה בעד החלון ותרא את המלך דויד מרקד ומשחק ותבז לו בלבה {פ}"}]}