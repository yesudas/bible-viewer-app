{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":18,"verses":[{"number":1,"verse":"א ויהי אחרי כן ויך דויד את פלשתים ויכניעם ויקח את גת ובנתיה מיד פלשתים"},{"number":2,"verse":"ב ויך את מואב ויהיו מואב עבדים לדויד נשאי מנחה"},{"number":3,"verse":"ג ויך דויד את הדדעזר מלך צובה חמתה בלכתו להציב ידו בנהר פרת"},{"number":4,"verse":"ד וילכד דויד ממנו אלף רכב ושבעת אלפים פרשים ועשרים אלף איש רגלי ויעקר דויד את כל הרכב ויותר ממנו מאה רכב"},{"number":5,"verse":"ה ויבא ארם דרמשק לעזור להדדעזר מלך צובה ויך דויד בארם עשרים ושנים אלף איש"},{"number":6,"verse":"ו וישם דויד בארם דרמשק ויהי ארם לדויד עבדים נשאי מנחה ויושע יהוה לדויד בכל אשר הלך"},{"number":7,"verse":"ז ויקח דויד את שלטי הזהב אשר היו על עבדי הדדעזר ויביאם ירושלם"},{"number":8,"verse":"ח ומטבחת ומכון ערי הדדעזר לקח דויד נחשת רבה מאד בה עשה שלמה את ים הנחשת ואת העמודים ואת כלי הנחשת {פ}"},{"number":9,"verse":"ט וישמע תעו מלך חמת כי הכה דויד את כל חיל הדדעזר מלך צובה"},{"number":10,"verse":"י וישלח את הדורם בנו אל המלך דויד לשאול (לשאל) לו לשלום ולברכו על אשר נלחם בהדדעזר ויכהו--כי איש מלחמות תעו היה הדדעזר וכל כלי זהב וכסף--ונחשת"},{"number":11,"verse":"יא גם אתם הקדיש המלך דויד ליהוה עם הכסף והזהב אשר נשא מכל הגוים--מאדום וממואב ומבני עמון ומפלשתים ומעמלק"},{"number":12,"verse":"יב ואבשי בן צרויה הכה את אדום בגיא המלח שמונה עשר אלף"},{"number":13,"verse":"יג וישם באדום נציבים ויהיו כל אדום עבדים לדויד ויושע יהוה את דויד בכל אשר הלך"},{"number":14,"verse":"יד וימלך דויד על כל ישראל ויהי עשה משפט וצדקה--לכל עמו"},{"number":15,"verse":"טו ויואב בן צרויה על הצבא ויהושפט בן אחילוד מזכיר"},{"number":16,"verse":"טז וצדוק בן אחיטוב ואבימלך בן אביתר כהנים ושושא סופר"},{"number":17,"verse":"יז ובניהו בן יהוידע על הכרתי והפלתי ובני דויד הראשנים ליד המלך {פ}"}]}