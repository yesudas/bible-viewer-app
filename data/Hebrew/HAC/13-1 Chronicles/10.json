{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":10,"verses":[{"number":1,"verse":"א ופלשתים נלחמו בישראל וינס איש ישראל מפני פלשתים ויפלו חללים בהר גלבע"},{"number":2,"verse":"ב וידבקו פלשתים אחרי שאול ואחרי בניו ויכו פלשתים את יונתן ואת אבינדב ואת מלכישוע--בני שאול"},{"number":3,"verse":"ג ותכבד המלחמה על שאול וימצאהו המורים בקשת ויחל מן היורים"},{"number":4,"verse":"ד ויאמר שאול אל נשא כליו שלף חרבך ודקרני בה פן יבאו הערלים האלה והתעללו בי ולא אבה נשא כליו כי ירא מאד {ס} ויקח שאול את החרב ויפל עליה"},{"number":5,"verse":"ה וירא נשא כליו כי מת שאול ויפל גם הוא על החרב וימת {ס}"},{"number":6,"verse":"ו וימת שאול ושלשת בניו וכל ביתו יחדו מתו"},{"number":7,"verse":"ז ויראו כל איש ישראל אשר בעמק כי נסו וכי מתו שאול ובניו ויעזבו עריהם וינסו ויבאו פלשתים וישבו בהם {ס}"},{"number":8,"verse":"ח ויהי ממחרת ויבאו פלשתים לפשט את החללים וימצאו את שאול ואת בניו נפלים בהר גלבע"},{"number":9,"verse":"ט ויפשיטהו--וישאו את ראשו ואת כליו וישלחו בארץ פלשתים סביב לבשר את עצביהם--ואת העם"},{"number":10,"verse":"י וישימו את כליו בית אלהיהם ואת גלגלתו תקעו בית דגון {ס}"},{"number":11,"verse":"יא וישמעו כל יביש גלעד את כל אשר עשו פלשתים לשאול"},{"number":12,"verse":"יב ויקומו כל איש חיל וישאו את גופת שאול ואת גופת בניו ויביאום יבישה ויקברו את עצמותיהם תחת האלה ביבש ויצומו שבעת ימים"},{"number":13,"verse":"יג וימת שאול במעלו אשר מעל ביהוה על דבר יהוה אשר לא שמר וגם לשאול באוב לדרוש"},{"number":14,"verse":"יד ולא דרש ביהוה וימיתהו ויסב את המלוכה לדויד בן ישי {פ}"}]}