{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":20,"verses":[{"number":1,"verse":"א ויהי לעת תשובת השנה לעת צאת המלכים וינהג יואב את חיל הצבא וישחת את ארץ בני עמון ויבא ויצר את רבה ודויד ישב בירושלם ויך יואב את רבה ויהרסה"},{"number":2,"verse":"ב ויקח דויד את עטרת מלכם מעל ראשו וימצאה משקל ככר זהב ובה אבן יקרה ותהי על ראש דויד ושלל העיר הוציא הרבה מאד"},{"number":3,"verse":"ג ואת העם אשר בה הוציא וישר במגרה ובחריצי הברזל ובמגרות וכן יעשה דויד לכל ערי בני עמון וישב דויד וכל העם ירושלם {ס}"},{"number":4,"verse":"ד ויהי אחרי כן ותעמד מלחמה בגזר עם פלשתים אז הכה סבכי החשתי את ספי מילידי הרפאים--ויכנעו"},{"number":5,"verse":"ה ותהי עוד מלחמה את פלשתים ויך אלחנן בן יעור (יעיר) את לחמי אחי גלית הגתי--ועץ חניתו כמנור ארגים {ס}"},{"number":6,"verse":"ו ותהי עוד מלחמה בגת ויהי איש מדה ואצבעתיו שש ושש עשרים וארבע וגם הוא נולד להרפא"},{"number":7,"verse":"ז ויחרף את ישראל ויכהו יהונתן בן שמעא אחי דויד"},{"number":8,"verse":"ח אל נולדו להרפא בגת ויפלו ביד דויד וביד עבדיו {פ}"}]}