{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":16,"verses":[{"number":1,"verse":"א ויביאו את ארון האלהים ויציגו אתו בתוך האהל אשר נטה לו דויד ויקריבו עלות ושלמים לפני האלהים"},{"number":2,"verse":"ב ויכל דויד מהעלות העלה והשלמים ויברך את העם בשם יהוה"},{"number":3,"verse":"ג ויחלק לכל איש ישראל מאיש ועד אשה--לאיש ככר לחם ואשפר ואשישה"},{"number":4,"verse":"ד ויתן לפני ארון יהוה מן הלוים--משרתים ולהזכיר ולהודות ולהלל ליהוה אלהי ישראל {ס}"},{"number":5,"verse":"ה אסף הראש ומשנהו זכריה יעיאל ושמירמות ויחיאל ומתתיה ואליאב ובניהו ועבד אדם ויעיאל בכלי נבלים ובכנרות ואסף במצלתים משמיע"},{"number":6,"verse":"ו ובניהו ויחזיאל הכהנים--בחצצרות תמיד לפני ארון ברית האלהים"},{"number":7,"verse":"ז ביום ההוא אז נתן דויד בראש להדות ליהוה--ביד אסף ואחיו {ש}"},{"number":8,"verse":"ח הודו ליהוה קראו בשמו-- {ס} הודיעו בעמים עלילתיו {ר}"},{"number":9,"verse":"ט שירו לו זמרו לו-- {ס} שיחו בכל נפלאתיו {ר}"},{"number":10,"verse":"י התהללו בשם קדשו-- {ס} ישמח לב מבקשי יהוה {ר}"},{"number":11,"verse":"יא דרשו יהוה ועזו-- {ס} בקשו פניו תמיד {ר}"},{"number":12,"verse":"יב זכרו נפלאתיו אשר עשה-- {ס} מפתיו ומשפטי פיהו {ר}"},{"number":13,"verse":"יג זרע ישראל עבדו-- {ס} בני יעקב בחיריו {ר}"},{"number":14,"verse":"יד הוא יהוה אלהינו-- {ס} בכל הארץ משפטיו {ר}"},{"number":15,"verse":"טו זכרו לעולם בריתו-- {ס} דבר צוה לאלף דור {ר}"},{"number":16,"verse":"טז אשר כרת את אברהם-- {ס} ושבועתו ליצחק {ר}"},{"number":17,"verse":"יז ויעמידה ליעקב לחק-- {ס} לישראל ברית עולם {ר}"},{"number":18,"verse":"יח לאמר לך אתן ארץ כנען-- {ס} חבל נחלתכם {ר}"},{"number":19,"verse":"יט בהיותכם מתי מספר-- {ס} כמעט וגרים בה {ר}"},{"number":20,"verse":"כ ויתהלכו מגוי אל גוי-- {ס} ומממלכה אל עם אחר {ר}"},{"number":21,"verse":"כא לא הניח לאיש לעשקם-- {ס} ויוכח עליהם מלכים {ר}"},{"number":22,"verse":"כב אל תגעו במשיחי-- {ס} ובנביאי אל תרעו {ר} {ש}"},{"number":23,"verse":"כג שירו ליהוה כל הארץ-- {ס} בשרו מיום אל יום ישועתו {ר}"},{"number":24,"verse":"כד ספרו בגוים את כבודו-- {ס} בכל העמים נפלאתיו {ר}"},{"number":25,"verse":"כה כי גדול יהוה ומהלל מאד-- {ס} ונורא הוא על כל אלהים {ר}"},{"number":26,"verse":"כו כי כל אלהי העמים אלילים-- {ס} ויהוה שמים עשה {ר}"},{"number":27,"verse":"כז הוד והדר לפניו-- {ס} עז וחדוה במקמו {ר}"},{"number":28,"verse":"כח הבו ליהוה משפחות עמים-- {ס} הבו ליהוה כבוד ועז {ר}"},{"number":29,"verse":"כט הבו ליהוה כבוד שמו {ס} שאו מנחה ובאו לפניו-- {ר} השתחוו ליהוה בהדרת קדש {ס}"},{"number":30,"verse":"ל חילו מלפניו כל הארץ-- {ר} אף תכון תבל בל תמוט {ס}"},{"number":31,"verse":"לא ישמחו השמים ותגל הארץ-- {ר} ויאמרו בגוים יהוה מלך {ס}"},{"number":32,"verse":"לב ירעם הים ומלואו-- {ר} יעלץ השדה וכל אשר בו {ס}"},{"number":33,"verse":"לג אז ירננו עצי היער {ר} מלפני יהוה--כי בא לשפוט את הארץ {ס}"},{"number":34,"verse":"לד הודו ליהוה כי טוב-- {ר} כי לעולם חסדו {ס}"},{"number":35,"verse":"לה ואמרו--הושיענו אלהי ישענו {ר} וקבצנו והצילנו מן הגוים {ס} להדות לשם קדשך {ר} להשתבח בתהלתך {ס}"},{"number":36,"verse":"לו ברוך יהוה אלהי ישראל-- {ר} מן העולם ועד העלם ויאמרו כל העם אמן-- {ס} והלל ליהוה {ר} {ש}"},{"number":37,"verse":"לז ויעזב שם לפני ארון ברית יהוה לאסף ולאחיו לשרת לפני הארון תמיד--לדבר יום ביומו"},{"number":38,"verse":"לח ועבד אדם ואחיהם ששים ושמונה {ס} ועבד אדם בן ידיתון וחסה לשערים"},{"number":39,"verse":"לט ואת צדוק הכהן ואחיו הכהנים לפני משכן יהוה--בבמה אשר בגבעון"},{"number":40,"verse":"מ להעלות עלות ליהוה על מזבח העלה תמיד--לבקר ולערב ולכל הכתוב בתורת יהוה אשר צוה על ישראל"},{"number":41,"verse":"מא ועמהם הימן וידותון ושאר הברורים אשר נקבו בשמות--להדות ליהוה כי לעולם חסדו"},{"number":42,"verse":"מב ועמהם הימן וידותון חצצרות ומצלתים למשמיעים וכלי שיר האלהים ובני ידותון לשער"},{"number":43,"verse":"מג וילכו כל העם איש לביתו ויסב דויד לברך את ביתו {פ}"}]}