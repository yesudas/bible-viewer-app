{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":17,"verses":[{"number":1,"verse":"א ויהי כאשר ישב דויד בביתו ויאמר דויד אל נתן הנביא הנה אנכי יושב בבית הארזים וארון ברית יהוה תחת יריעות"},{"number":2,"verse":"ב ויאמר נתן אל דויד כל אשר בלבבך עשה כי האלהים עמך {ס}"},{"number":3,"verse":"ג ויהי בלילה ההוא ויהי דבר אלהים אל נתן לאמר"},{"number":4,"verse":"ד לך ואמרת אל דויד עבדי כה אמר יהוה לא אתה תבנה לי הבית לשבת"},{"number":5,"verse":"ה כי לא ישבתי בבית מן היום אשר העליתי את ישראל עד היום הזה ואהיה מאהל אל אהל וממשכן"},{"number":6,"verse":"ו בכל אשר התהלכתי בכל ישראל הדבר דברתי את אחד שפטי ישראל אשר צויתי לרעות את עמי לאמר למה לא בניתם לי בית ארזים"},{"number":7,"verse":"ז ועתה כה תאמר לעבדי לדויד {ס} כה אמר יהוה צבאות אני לקחתיך מן הנוה מן אחרי הצאן--להיות נגיד על עמי ישראל"},{"number":8,"verse":"ח ואהיה עמך בכל אשר הלכת ואכרית את כל אויביך מפניך ועשיתי לך שם כשם הגדולים אשר בארץ"},{"number":9,"verse":"ט ושמתי מקום לעמי ישראל ונטעתיהו ושכן תחתיו ולא ירגז עוד ולא יוסיפו בני עולה לבלתו כאשר בראשונה"},{"number":10,"verse":"י ולמימים אשר צויתי שפטים על עמי ישראל והכנעתי את כל אויביך ואגד לך ובית יבנה לך יהוה"},{"number":11,"verse":"יא והיה כי מלאו ימיך ללכת עם אבתיך והקימותי את זרעך אחריך אשר יהיה מבניך והכינותי את מלכותו"},{"number":12,"verse":"יב הוא יבנה לי בית וכננתי את כסאו עד עולם"},{"number":13,"verse":"יג אני אהיה לו לאב והוא יהיה לי לבן וחסדי לא אסיר מעמו כאשר הסירותי מאשר היה לפניך"},{"number":14,"verse":"יד והעמדתיהו בביתי ובמלכותי עד העולם וכסאו יהיה נכון עד עולם"},{"number":15,"verse":"טו ככל הדברים האלה וככל החזון הזה--כן דבר נתן אל דויד {פ}"},{"number":16,"verse":"טז ויבא המלך דויד וישב לפני יהוה ויאמר מי אני יהוה אלהים ומי ביתי כי הביאתני עד הלם"},{"number":17,"verse":"יז ותקטן זאת בעיניך אלהים ותדבר על בית עבדך למרחוק וראיתני כתור האדם המעלה--יהוה אלהים"},{"number":18,"verse":"יח מה יוסיף עוד דויד אליך לכבוד את עבדך ואתה את עבדך ידעת"},{"number":19,"verse":"יט יהוה--בעבור עבדך וכלבך עשית את כל הגדולה הזאת להדיע את כל הגדלות"},{"number":20,"verse":"כ יהוה אין כמוך ואין אלהים זולתך בכל אשר שמענו באזנינו"},{"number":21,"verse":"כא ומי כעמך ישראל גוי אחד בארץ אשר הלך האלהים לפדות לו עם לשום לך שם גדלות ונראות--לגרש מפני עמך אשר פדית ממצרים גוים"},{"number":22,"verse":"כב ותתן את עמך ישראל לך לעם--עד עולם ואתה יהוה היית להם לאלהים"},{"number":23,"verse":"כג ועתה יהוה--הדבר אשר דברת על עבדך ועל ביתו יאמן עד עולם ועשה כאשר דברת"},{"number":24,"verse":"כד ויאמן ויגדל שמך עד עולם לאמר--יהוה צבאות אלהי ישראל אלהים לישראל ובית דויד עבדך נכון לפניך"},{"number":25,"verse":"כה כי אתה אלהי גלית את אזן עבדך לבנות לו בית על כן מצא עבדך להתפלל לפניך"},{"number":26,"verse":"כו ועתה יהוה אתה הוא האלהים ותדבר על עבדך הטובה הזאת"},{"number":27,"verse":"כז ועתה הואלת לברך את בית עבדך להיות לעולם לפניך כי אתה יהוה ברכת ומברך לעולם {פ}"}]}