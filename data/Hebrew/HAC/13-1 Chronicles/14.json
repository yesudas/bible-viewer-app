{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":14,"verses":[{"number":1,"verse":"א וישלח חירם (חורם) מלך צר מלאכים אל דויד ועצי ארזים וחרשי קיר וחרשי עצים--לבנות לו בית"},{"number":2,"verse":"ב וידע דויד כי הכינו יהוה למלך על ישראל כי נשאת למעלה מלכותו בעבור עמו ישראל {ס}"},{"number":3,"verse":"ג ויקח דויד עוד נשים בירושלם ויולד דויד עוד בנים ובנות"},{"number":4,"verse":"ד ואלה שמות הילודים אשר היו לו בירושלם שמוע ושובב נתן ושלמה"},{"number":5,"verse":"ה ויבחר ואלישוע ואלפלט"},{"number":6,"verse":"ו ונגה ונפג ויפיע"},{"number":7,"verse":"ז ואלישמע ובעלידע ואליפלט {פ}"},{"number":8,"verse":"ח וישמעו פלשתים כי נמשח דויד למלך על כל ישראל ויעלו כל פלשתים לבקש את דויד וישמע דויד ויצא לפניהם"},{"number":9,"verse":"ט ופלשתים באו ויפשטו בעמק רפאים"},{"number":10,"verse":"י וישאל דויד באלהים לאמר--האעלה על פלשתיים (פלשתים) ונתתם בידי ויאמר לו יהוה עלה ונתתים בידך"},{"number":11,"verse":"יא ויעלו בבעל פרצים ויכם שם דויד ויאמר דויד פרץ האלהים את אויבי בידי כפרץ מים על כן קראו שם המקום ההוא--בעל פרצים"},{"number":12,"verse":"יב ויעזבו שם את אלהיהם ויאמר דויד וישרפו באש {פ}"},{"number":13,"verse":"יג ויסיפו עוד פלשתים ויפשטו בעמק"},{"number":14,"verse":"יד וישאל עוד דויד באלהים ויאמר לו האלהים לא תעלה אחריהם הסב מעליהם ובאת להם ממול הבכאים"},{"number":15,"verse":"טו ויהי כשמעך את קול הצעדה בראשי הבכאים--אז תצא במלחמה כי יצא האלהים לפניך להכות את מחנה פלשתים"},{"number":16,"verse":"טז ויעש דויד כאשר צוהו האלהים ויכו את מחנה פלשתים מגבעון ועד גזרה"},{"number":17,"verse":"יז ויצא שם דויד בכל הארצות ויהוה נתן את פחדו על כל הגוים"}]}