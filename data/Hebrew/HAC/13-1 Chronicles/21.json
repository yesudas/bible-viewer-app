{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":21,"verses":[{"number":1,"verse":"א ויעמד שטן על ישראל ויסת את דויד למנות את ישראל"},{"number":2,"verse":"ב ויאמר דויד אל יואב ואל שרי העם לכו ספרו את ישראל מבאר שבע ועד דן והביאו אלי ואדעה את מספרם"},{"number":3,"verse":"ג ויאמר יואב יוסף יהוה על עמו כהם מאה פעמים--הלא אדני המלך כלם לאדני לעבדים למה יבקש זאת אדני למה יהיה לאשמה לישראל"},{"number":4,"verse":"ד ודבר המלך חזק על יואב ויצא יואב ויתהלך בכל ישראל ויבא ירושלם"},{"number":5,"verse":"ה ויתן יואב את מספר מפקד העם אל דויד ויהי כל ישראל אלף אלפים ומאה אלף איש שלף חרב ויהודה ארבע מאות ושבעים אלף איש שלף חרב"},{"number":6,"verse":"ו ולוי ובנימן לא פקד בתוכם כי נתעב דבר המלך את יואב"},{"number":7,"verse":"ז וירע בעיני האלהים על הדבר הזה ויך את ישראל {ס}"},{"number":8,"verse":"ח ויאמר דויד אל האלהים חטאתי מאד אשר עשיתי את הדבר הזה ועתה העבר נא את עוון עבדך כי נסכלתי מאד {פ}"},{"number":9,"verse":"ט וידבר יהוה אל גד חזה דויד לאמר"},{"number":10,"verse":"י לך ודברת אל דויד לאמר כה אמר יהוה שלוש אני נטה עליך בחר לך אחת מהנה ואעשה לך"},{"number":11,"verse":"יא ויבא גד אל דויד ויאמר לו כה אמר יהוה קבל לך"},{"number":12,"verse":"יב אם שלוש שנים רעב ואם שלשה חדשים נספה מפני צריך וחרב אויביך למשגת ואם שלשת ימים חרב יהוה ודבר בארץ ומלאך יהוה משחית בכל גבול ישראל ועתה ראה מה אשיב את שלחי דבר {ס}"},{"number":13,"verse":"יג ויאמר דויד אל גד צר לי מאד אפלה נא ביד יהוה כי רבים רחמיו מאד וביד אדם אל אפל"},{"number":14,"verse":"יד ויתן יהוה דבר בישראל ויפל מישראל שבעים אלף איש"},{"number":15,"verse":"טו וישלח האלהים מלאך לירושלם להשחיתה וכהשחית ראה יהוה וינחם על הרעה ויאמר למלאך המשחית רב עתה הרף ידך ומלאך יהוה עמד עם גרן ארנן היבוסי {ס}"},{"number":16,"verse":"טז וישא דויד את עיניו וירא את מלאך יהוה עמד בין הארץ ובין השמים וחרבו שלופה בידו נטויה על ירושלם ויפל דויד והזקנים מכסים בשקים על פניהם"},{"number":17,"verse":"יז ויאמר דויד אל האלהים הלא אני אמרתי למנות בעם ואני הוא אשר חטאתי והרע הרעותי ואלה הצאן מה עשו יהוה אלהי תהי נא ידך בי ובבית אבי ובעמך לא למגפה {ס}"},{"number":18,"verse":"יח ומלאך יהוה אמר אל גד לאמר לדויד כי יעלה דויד להקים מזבח ליהוה בגרן ארנן היבסי"},{"number":19,"verse":"יט ויעל דויד בדבר גד אשר דבר בשם יהוה"},{"number":20,"verse":"כ וישב ארנן וירא את המלאך וארבעת בניו עמו מתחבאים וארנן דש חטים"},{"number":21,"verse":"כא ויבא דויד עד ארנן ויבט ארנן וירא את דויד ויצא מן הגרן וישתחו לדויד אפים ארצה"},{"number":22,"verse":"כב ויאמר דויד אל ארנן תנה לי מקום הגרן ואבנה בו מזבח ליהוה בכסף מלא תנהו לי ותעצר המגפה מעל העם"},{"number":23,"verse":"כג ויאמר ארנן אל דויד קח לך ויעש אדני המלך הטוב בעיניו ראה נתתי הבקר לעלות והמורגים לעצים והחטים למנחה--הכל נתתי"},{"number":24,"verse":"כד ויאמר המלך דויד לארנן לא כי קנה אקנה בכסף מלא כי לא אשא אשר לך ליהוה והעלות עולה חנם"},{"number":25,"verse":"כה ויתן דויד לארנן במקום שקלי זהב משקל שש מאות"},{"number":26,"verse":"כו ויבן שם דויד מזבח ליהוה ויעל עלות ושלמים ויקרא אל יהוה ויענהו באש מן השמים על מזבח העלה {ס}"},{"number":27,"verse":"כז ויאמר יהוה למלאך וישב חרבו אל נדנה"},{"number":28,"verse":"כח בעת ההיא--בראות דויד כי ענהו יהוה בגרן ארנן היבוסי ויזבח שם"},{"number":29,"verse":"כט ומשכן יהוה אשר עשה משה במדבר ומזבח העולה--בעת ההיא בבמה בגבעון"},{"number":30,"verse":"ל ולא יכל דויד ללכת לפניו לדרש אלהים כי נבעת--מפני חרב מלאך יהוה {ס}"}]}