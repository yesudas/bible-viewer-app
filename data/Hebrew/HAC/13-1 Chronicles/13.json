{"bibleAbbr":"HAC","bookName":"1 Chronicles","bookEnglishName":"1 Chronicles","chapterNumber":13,"verses":[{"number":1,"verse":"א ויועץ דויד עם שרי האלפים והמאות--לכל נגיד"},{"number":2,"verse":"ב ויאמר דויד לכל קהל ישראל אם עליכם טוב ומן יהוה אלהינו נפרצה נשלחה על אחינו הנשארים בכל ארצות ישראל ועמהם הכהנים והלוים בערי מגרשיהם ויקבצו אלינו"},{"number":3,"verse":"ג ונסבה את ארון אלהינו אלינו כי לא דרשנהו בימי שאול"},{"number":4,"verse":"ד ויאמרו כל הקהל לעשות כן כי ישר הדבר בעיני כל העם"},{"number":5,"verse":"ה ויקהל דויד את כל ישראל מן שיחור מצרים ועד לבוא חמת להביא את ארון האלהים מקרית יערים"},{"number":6,"verse":"ו ויעל דויד וכל ישראל בעלתה אל קרית יערים אשר ליהודה להעלות משם את ארון האלהים יהוה יושב הכרובים--אשר נקרא שם"},{"number":7,"verse":"ז וירכיבו את ארון האלהים על עגלה חדשה מבית אבינדב ועזא ואחיו נהגים בעגלה"},{"number":8,"verse":"ח ודויד וכל ישראל משחקים לפני האלהים--בכל עז ובשירים ובכנרות ובנבלים ובתפים ובמצלתים ובחצצרות"},{"number":9,"verse":"ט ויבאו עד גרן כידן וישלח עזא את ידו לאחז את הארון--כי שמטו הבקר"},{"number":10,"verse":"י ויחר אף יהוה בעזא ויכהו על אשר שלח ידו על הארון וימת שם לפני אלהים"},{"number":11,"verse":"יא ויחר לדויד כי פרץ יהוה פרץ בעזא ויקרא למקום ההוא פרץ עזא עד היום הזה"},{"number":12,"verse":"יב ויירא דויד את האלהים ביום ההוא לאמר היך אביא אלי את ארון האלהים"},{"number":13,"verse":"יג ולא הסיר דויד את הארון אליו אל עיר דויד ויטהו אל בית עבד אדם הגתי"},{"number":14,"verse":"יד וישב ארון האלהים עם בית עבד אדם בביתו--שלשה חדשים ויברך יהוה את בית עבד אדם ואת כל אשר לו {ס}"}]}