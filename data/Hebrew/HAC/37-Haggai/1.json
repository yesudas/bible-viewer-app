{"bibleAbbr":"HAC","bookName":"Haggai","bookEnglishName":"Haggai","chapterNumber":1,"verses":[{"number":1,"verse":"א בשנת שתים לדריוש המלך בחדש הששי ביום אחד לחדש--היה דבר יהוה ביד חגי הנביא אל זרבבל בן שאלתיאל פחת יהודה ואל יהושע בן יהוצדק הכהן הגדול לאמר"},{"number":2,"verse":"ב כה אמר יהוה צבאות לאמר העם הזה אמרו לא עת בא עת בית יהוה להבנות {פ}"},{"number":3,"verse":"ג ויהי דבר יהוה ביד חגי הנביא לאמר"},{"number":4,"verse":"ד העת לכם אתם לשבת בבתיכם ספונים--והבית הזה חרב"},{"number":5,"verse":"ה ועתה כה אמר יהוה צבאות שימו לבבכם על דרכיכם"},{"number":6,"verse":"ו זרעתם הרבה והבא מעט אכול ואין לשבעה שתו ואין לשכרה לבוש ואין לחם לו והמשתכר--משתכר אל צרור נקוב {פ}"},{"number":7,"verse":"ז כה אמר יהוה צבאות שימו לבבכם על דרכיכם"},{"number":8,"verse":"ח עלו ההר והבאתם עץ ובנו הבית וארצה בו ואכבד (ואכבדה) אמר יהוה"},{"number":9,"verse":"ט פנה אל הרבה והנה למעט והבאתם הבית ונפחתי בו יען מה נאם יהוה צבאות--יען ביתי אשר הוא חרב ואתם רצים איש לביתו"},{"number":10,"verse":"י על כן עליכם כלאו שמים מטל והארץ כלאה יבולה"},{"number":11,"verse":"יא ואקרא חרב על הארץ ועל ההרים ועל הדגן ועל התירוש ועל היצהר ועל אשר תוציא האדמה ועל האדם ועל הבהמה ועל כל יגיע כפים {ס}"},{"number":12,"verse":"יב וישמע זרבבל בן שלתיאל ויהושע בן יהוצדק הכהן הגדול וכל שארית העם בקול יהוה אלהיהם ועל דברי חגי הנביא כאשר שלחו יהוה אלהיהם וייראו העם מפני יהוה"},{"number":13,"verse":"יג ויאמר חגי מלאך יהוה במלאכות יהוה--לעם לאמר אני אתכם נאם יהוה"},{"number":14,"verse":"יד ויער יהוה את רוח זרבבל בן שלתיאל פחת יהודה ואת רוח יהושע בן יהוצדק הכהן הגדול ואת רוח כל שארית העם ויבאו ויעשו מלאכה בבית יהוה צבאות אלהיהם {פ}"},{"number":15,"verse":"טו ביום עשרים וארבעה לחדש בששי בשנת שתים לדריוש המלך"}]}