{"bibleAbbr":"HAC","bookName":"Haggai","bookEnglishName":"Haggai","chapterNumber":2,"verses":[{"number":1,"verse":"א בשביעי בעשרים ואחד לחדש--היה דבר יהוה ביד חגי הנביא לאמר"},{"number":2,"verse":"ב אמר נא אל זרבבל בן שלתיאל פחת יהודה ואל יהושע בן יהוצדק הכהן הגדול--ואל שארית העם לאמר"},{"number":3,"verse":"ג מי בכם הנשאר אשר ראה את הבית הזה בכבודו הראשון ומה אתם ראים אתו עתה--הלוא כמהו כאין בעיניכם"},{"number":4,"verse":"ד ועתה חזק זרבבל נאם יהוה וחזק יהושע בן יהוצדק הכהן הגדול וחזק כל עם הארץ נאם יהוה--ועשו כי אני אתכם נאם יהוה צבאות"},{"number":5,"verse":"ה את הדבר אשר כרתי אתכם בצאתכם ממצרים ורוחי עמדת בתוככם--אל תיראו {ס}"},{"number":6,"verse":"ו כי כה אמר יהוה צבאות עוד אחת מעט היא ואני מרעיש את השמים ואת הארץ ואת הים ואת החרבה"},{"number":7,"verse":"ז והרעשתי את כל הגוים ובאו חמדת כל הגוים ומלאתי את הבית הזה כבוד--אמר יהוה צבאות"},{"number":8,"verse":"ח לי הכסף ולי הזהב--נאם יהוה צבאות"},{"number":9,"verse":"ט גדול יהיה כבוד הבית הזה האחרון מן הראשון--אמר יהוה צבאות ובמקום הזה אתן שלום נאם יהוה צבאות {פ}"},{"number":10,"verse":"י בעשרים וארבעה לתשיעי בשנת שתים לדריוש--היה דבר יהוה אל חגי הנביא לאמר"},{"number":11,"verse":"יא כה אמר יהוה צבאות שאל נא את הכהנים תורה לאמר"},{"number":12,"verse":"יב הן ישא איש בשר קדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל--היקדש ויענו הכהנים ויאמרו לא"},{"number":13,"verse":"יג ויאמר חגי אם יגע טמא נפש בכל אלה היטמא ויענו הכהנים ויאמרו יטמא"},{"number":14,"verse":"יד ויען חגי ויאמר כן העם הזה וכן הגוי הזה לפני נאם יהוה וכן כל מעשה ידיהם ואשר יקריבו שם טמא הוא"},{"number":15,"verse":"טו ועתה שימו נא לבבכם מן היום הזה ומעלה מטרם שום אבן אל אבן בהיכל יהוה"},{"number":16,"verse":"טז מהיותם בא אל ערמת עשרים והיתה עשרה בא אל היקב לחשף חמשים פורה והיתה עשרים"},{"number":17,"verse":"יז הכיתי אתכם בשדפון ובירקון ובברד--את כל מעשה ידיכם ואין אתכם אלי נאם יהוה"},{"number":18,"verse":"יח שימו נא לבבכם מן היום הזה ומעלה מיום עשרים וארבעה לתשיעי למן היום אשר יסד היכל יהוה--שימו לבבכם"},{"number":19,"verse":"יט העוד הזרע במגורה ועד הגפן והתאנה והרמון ועץ הזית לא נשא--מן היום הזה אברך {ס}"},{"number":20,"verse":"כ ויהי דבר יהוה שנית אל חגי בעשרים וארבעה לחדש לאמר"},{"number":21,"verse":"כא אמר אל זרבבל פחת יהודה לאמר אני מרעיש את השמים ואת הארץ"},{"number":22,"verse":"כב והפכתי כסא ממלכות והשמדתי חזק ממלכות הגוים והפכתי מרכבה ורכביה וירדו סוסים ורכביהם איש בחרב אחיו"},{"number":23,"verse":"כג ביום ההוא נאם יהוה צבאות אקחך זרבבל בן שאלתיאל עבדי נאם יהוה ושמתיך כחותם כי בך בחרתי נאם יהוה צבאות {ש}"}]}