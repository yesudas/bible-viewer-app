{"bibleAbbr":"HAC","bookName":"Psalms","bookEnglishName":"Psalms","chapterNumber":91,"verses":[{"number":1,"verse":"א ישב בסתר עליון בצל שדי יתלונן"},{"number":2,"verse":"ב אמר--ליהוה מחסי ומצודתי אלהי אבטח-בו"},{"number":3,"verse":"ג כי הוא יצילך מפח יקוש מדבר הוות"},{"number":4,"verse":"ד באברתו יסך לך--ותחת-כנפיו תחסה צנה וסחרה אמתו"},{"number":5,"verse":"ה לא-תירא מפחד לילה מחץ יעוף יומם"},{"number":6,"verse":"ו מדבר באפל יהלך מקטב ישוד צהרים"},{"number":7,"verse":"ז יפל מצדך אלף--ורבבה מימינך אליך לא יגש"},{"number":8,"verse":"ח רק בעיניך תביט ושלמת רשעים תראה"},{"number":9,"verse":"ט כי-אתה יהוה מחסי עליון שמת מעונך"},{"number":10,"verse":"י לא-תאנה אליך רעה ונגע לא-יקרב באהלך"},{"number":11,"verse":"יא כי מלאכיו יצוה-לך לשמרך בכל-דרכיך"},{"number":12,"verse":"יב על-כפים ישאונך פן-תגף באבן רגלך"},{"number":13,"verse":"יג על-שחל ופתן תדרך תרמס כפיר ותנין"},{"number":14,"verse":"יד כי בי חשק ואפלטהו אשגבהו כי-ידע שמי"},{"number":15,"verse":"טו יקראני ואענהו--עמו-אנכי בצרה אחלצהו ואכבדהו"},{"number":16,"verse":"טז ארך ימים אשביעהו ואראהו בישועתי"}]}