{"bibleAbbr":"HAC","bookName":"Psalms","bookEnglishName":"Psalms","chapterNumber":39,"verses":[{"number":1,"verse":"א למנצח לידיתון (לידותון) מזמור לדוד"},{"number":2,"verse":"ב אמרתי-- אשמרה דרכי מחטוא בלשוני אשמרה לפי מחסום-- בעד רשע לנגדי"},{"number":3,"verse":"ג נאלמתי דומיה החשיתי מטוב וכאבי נעכר"},{"number":4,"verse":"ד חם-לבי בקרבי--בהגיגי תבער-אש דברתי בלשוני"},{"number":5,"verse":"ה הודיעני יהוה קצי--ומדת ימי מה-היא אדעה מה-חדל אני"},{"number":6,"verse":"ו הנה טפחות נתתה ימי-- וחלדי כאין נגדך אך כל-הבל כל-אדם נצב סלה"},{"number":7,"verse":"ז אך-בצלם יתהלך-איש-- אך-הבל יהמיון יצבר ולא-ידע מי-אספם"},{"number":8,"verse":"ח ועתה מה-קויתי אדני-- תוחלתי לך היא"},{"number":9,"verse":"ט מכל-פשעי הצילני חרפת נבל אל-תשימני"},{"number":10,"verse":"י נאלמתי לא אפתח-פי כי אתה עשית"},{"number":11,"verse":"יא הסר מעלי נגעך מתגרת ידך אני כליתי"},{"number":12,"verse":"יב בתוכחות על-עון יסרת איש-- ותמס כעש חמודו אך הבל כל-אדם סלה"},{"number":13,"verse":"יג שמעה תפלתי יהוה ושועתי האזינה-- אל-דמעתי אל-תחרש כי גר אנכי עמך תושב ככל-אבותי [ (Psalms 39:14) יד השע ממני ואבליגה-- בטרם אלך ואינני ]"}]}