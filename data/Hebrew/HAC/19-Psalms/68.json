{"bibleAbbr":"HAC","bookName":"Psalms","bookEnglishName":"Psalms","chapterNumber":68,"verses":[{"number":1,"verse":"א למנצח לדוד מזמור שיר"},{"number":2,"verse":"ב יקום אלהים יפוצו אויביו וינוסו משנאיו מפניו"},{"number":3,"verse":"ג כהנדף עשן תנדף כהמס דונג מפני-אש-- יאבדו רשעים מפני אלהים"},{"number":4,"verse":"ד וצדיקים--ישמחו יעלצו לפני אלהים וישישו בשמחה"},{"number":5,"verse":"ה שירו לאלהים-- זמרו שמו סלו לרכב בערבות--ביה שמו ועלזו לפניו"},{"number":6,"verse":"ו אבי יתומים ודין אלמנות-- אלהים במעון קדשו"},{"number":7,"verse":"ז אלהים מושיב יחידים ביתה-- מוציא אסירים בכושרות אך סוררים שכנו צחיחה"},{"number":8,"verse":"ח אלהים--בצאתך לפני עמך בצעדך בישימון סלה"},{"number":9,"verse":"ט ארץ רעשה אף-שמים נטפו-- מפני אלהים זה סיני-- מפני אלהים אלהי ישראל"},{"number":10,"verse":"י גשם נדבות תניף אלהים נחלתך ונלאה אתה כוננתה"},{"number":11,"verse":"יא חיתך ישבו-בה תכין בטובתך לעני אלהים"},{"number":12,"verse":"יב אדני יתן-אמר המבשרות צבא רב"},{"number":13,"verse":"יג מלכי צבאות ידדון ידדון ונות-בית תחלק שלל"},{"number":14,"verse":"יד אם-תשכבון בין שפתים כנפי יונה נחפה בכסף ואברותיה בירקרק חרוץ"},{"number":15,"verse":"טו בפרש שדי מלכים בה-- תשלג בצלמון"},{"number":16,"verse":"טז הר-אלהים הר-בשן הר גבננים הר-בשן"},{"number":17,"verse":"יז למה תרצדון-- הרים גבננים ההר--חמד אלהים לשבתו אף-יהוה ישכן לנצח"},{"number":18,"verse":"יח רכב אלהים רבתים אלפי שנאן אדני בם סיני בקדש"},{"number":19,"verse":"יט עלית למרום שבית שבי-- לקחת מתנות באדם ואף סוררים לשכן יה אלהים"},{"number":20,"verse":"כ ברוך אדני יום יום יעמס-לנו--האל ישועתנו סלה"},{"number":21,"verse":"כא האל לנו אל למושעות וליהוה אדני--למות תצאות"},{"number":22,"verse":"כב אך-אלהים--ימחץ ראש איביו קדקד שער--מתהלך באשמיו"},{"number":23,"verse":"כג אמר אדני מבשן אשיב אשיב ממצלות ים"},{"number":24,"verse":"כד למען תמחץ רגלך--בדם לשון כלביך--מאיבים מנהו"},{"number":25,"verse":"כה ראו הליכותיך אלהים הליכות אלי מלכי בקדש"},{"number":26,"verse":"כו קדמו שרים אחר נגנים בתוך עלמות תופפות"},{"number":27,"verse":"כז במקהלות ברכו אלהים אדני ממקור ישראל"},{"number":28,"verse":"כח שם בנימן צעיר רדם--שרי יהודה רגמתם שרי זבלון שרי נפתלי"},{"number":29,"verse":"כט צוה אלהיך עזך עוזה אלהים--זו פעלת לנו"},{"number":30,"verse":"ל מהיכלך על-ירושלם-- לך יובילו מלכים שי"},{"number":31,"verse":"לא גער חית קנה עדת אבירים בעגלי עמים-- מתרפס ברצי-כסף בזר עמים קרבות יחפצו"},{"number":32,"verse":"לב יאתיו חשמנים מני מצרים כוש תריץ ידיו לאלהים"},{"number":33,"verse":"לג ממלכות הארץ שירו לאלהים זמרו אדני סלה"},{"number":34,"verse":"לד לרכב בשמי שמי-קדם-- הן יתן בקולו קול עז"},{"number":35,"verse":"לה תנו עז לאלהים על-ישראל גאותו ועזו בשחקים [ (Psalms 68:36) לו נורא אלהים ממקדשיך אל ישראל-- הוא נתן עז ותעצמות לעם ברוך אלהים ]"}]}