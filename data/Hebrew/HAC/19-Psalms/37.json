{"bibleAbbr":"HAC","bookName":"Psalms","bookEnglishName":"Psalms","chapterNumber":37,"verses":[{"number":1,"verse":"א לדוד אל-תתחר במרעים אל-תקנא בעשי עולה"},{"number":2,"verse":"ב כי כחציר מהרה ימלו וכירק דשא יבולון"},{"number":3,"verse":"ג בטח ביהוה ועשה-טוב שכן-ארץ ורעה אמונה"},{"number":4,"verse":"ד והתענג על-יהוה ויתן-לך משאלת לבך"},{"number":5,"verse":"ה גול על-יהוה דרכך ובטח עליו והוא יעשה"},{"number":6,"verse":"ו והוציא כאור צדקך ומשפטך כצהרים"},{"number":7,"verse":"ז דום ליהוה-- והתחולל-לו אל-תתחר במצליח דרכו באיש עשה מזמות"},{"number":8,"verse":"ח הרף מאף ועזב חמה אל-תתחר אך-להרע"},{"number":9,"verse":"ט כי-מרעים יכרתון וקוי יהוה המה יירשו-ארץ"},{"number":10,"verse":"י ועוד מעט ואין רשע והתבוננת על-מקומו ואיננו"},{"number":11,"verse":"יא וענוים יירשו-ארץ והתענגו על-רב שלום"},{"number":12,"verse":"יב זמם רשע לצדיק וחרק עליו שניו"},{"number":13,"verse":"יג אדני ישחק-לו כי-ראה כי-יבא יומו"},{"number":14,"verse":"יד חרב פתחו רשעים-- ודרכו קשתם להפיל עני ואביון לטבוח ישרי-דרך"},{"number":15,"verse":"טו חרבם תבוא בלבם וקשתותם תשברנה"},{"number":16,"verse":"טז טוב-מעט לצדיק-- מהמון רשעים רבים"},{"number":17,"verse":"יז כי זרועות רשעים תשברנה וסומך צדיקים יהוה"},{"number":18,"verse":"יח יודע יהוה ימי תמימם ונחלתם לעולם תהיה"},{"number":19,"verse":"יט לא-יבשו בעת רעה ובימי רעבון ישבעו"},{"number":20,"verse":"כ כי רשעים יאבדו ואיבי יהוה כיקר כרים כלו בעשן כלו"},{"number":21,"verse":"כא לוה רשע ולא ישלם וצדיק חונן ונותן"},{"number":22,"verse":"כב כי מברכיו יירשו ארץ ומקלליו יכרתו"},{"number":23,"verse":"כג מיהוה מצעדי-גבר כוננו ודרכו יחפץ"},{"number":24,"verse":"כד כי-יפל לא-יוטל כי-יהוה סומך ידו"},{"number":25,"verse":"כה נער הייתי-- גם-זקנתי ולא-ראיתי צדיק נעזב וזרעו מבקש-לחם"},{"number":26,"verse":"כו כל-היום חונן ומלוה וזרעו לברכה"},{"number":27,"verse":"כז סור מרע ועשה-טוב ושכן לעולם"},{"number":28,"verse":"כח כי יהוה אהב משפט ולא-יעזב את-חסידיו לעולם נשמרו וזרע רשעים נכרת"},{"number":29,"verse":"כט צדיקים יירשו-ארץ וישכנו לעד עליה"},{"number":30,"verse":"ל פי-צדיק יהגה חכמה ולשונו תדבר משפט"},{"number":31,"verse":"לא תורת אלהיו בלבו לא תמעד אשריו"},{"number":32,"verse":"לב צופה רשע לצדיק ומבקש להמיתו"},{"number":33,"verse":"לג יהוה לא-יעזבנו בידו ולא ירשיענו בהשפטו"},{"number":34,"verse":"לד קוה אל-יהוה ושמר דרכו וירוממך לרשת ארץ בהכרת רשעים תראה"},{"number":35,"verse":"לה ראיתי רשע עריץ ומתערה כאזרח רענן"},{"number":36,"verse":"לו ויעבר והנה איננו ואבקשהו ולא נמצא"},{"number":37,"verse":"לז שמר-תם וראה ישר כי-אחרית לאיש שלום"},{"number":38,"verse":"לח ופשעים נשמדו יחדו אחרית רשעים נכרתה"},{"number":39,"verse":"לט ותשועת צדיקים מיהוה מעוזם בעת צרה"},{"number":40,"verse":"מ ויעזרם יהוה ויפלטם יפלטם מרשעים ויושיעם--כי-חסו בו"}]}