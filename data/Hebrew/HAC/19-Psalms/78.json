{"bibleAbbr":"HAC","bookName":"Psalms","bookEnglishName":"Psalms","chapterNumber":78,"verses":[{"number":1,"verse":"א משכיל לאסף האזינה עמי תורתי הטו אזנכם לאמרי-פי"},{"number":2,"verse":"ב אפתחה במשל פי אביעה חידות מני-קדם"},{"number":3,"verse":"ג אשר שמענו ונדעם ואבותינו ספרו-לנו"},{"number":4,"verse":"ד לא נכחד מבניהם-- לדור אחרון מספרים תהלות יהוה ועזוזו ונפלאתיו אשר עשה"},{"number":5,"verse":"ה ויקם עדות ביעקב ותורה שם בישראל אשר צוה את-אבותינו-- להודיעם לבניהם"},{"number":6,"verse":"ו למען ידעו דור אחרון--בנים יולדו יקמו ויספרו לבניהם"},{"number":7,"verse":"ז וישימו באלהים כסלם ולא ישכחו מעללי-אל ומצותיו ינצרו"},{"number":8,"verse":"ח ולא יהיו כאבותם-- דור סורר ומרה דור לא-הכין לבו ולא-נאמנה את-אל רוחו"},{"number":9,"verse":"ט בני-אפרים נושקי רומי-קשת הפכו ביום קרב"},{"number":10,"verse":"י לא שמרו ברית אלהים ובתורתו מאנו ללכת"},{"number":11,"verse":"יא וישכחו עלילותיו ונפלאותיו אשר הראם"},{"number":12,"verse":"יב נגד אבותם עשה פלא בארץ מצרים שדה-צען"},{"number":13,"verse":"יג בקע ים ויעבירם ויצב-מים כמו-נד"},{"number":14,"verse":"יד וינחם בענן יומם וכל-הלילה באור אש"},{"number":15,"verse":"טו יבקע צרים במדבר וישק כתהמות רבה"},{"number":16,"verse":"טז ויוצא נוזלים מסלע ויורד כנהרות מים"},{"number":17,"verse":"יז ויוסיפו עוד לחטא-לו-- למרות עליון בציה"},{"number":18,"verse":"יח וינסו-אל בלבבם-- לשאל-אכל לנפשם"},{"number":19,"verse":"יט וידברו באלהים אמרו היוכל אל--לערך שלחן במדבר"},{"number":20,"verse":"כ הן הכה-צור ויזובו מים-- ונחלים ישטפו הגם-לחם יוכל תת אם-יכין שאר לעמו"},{"number":21,"verse":"כא לכן שמע יהוה-- ויתעבר ואש נשקה ביעקב וגם-אף עלה בישראל"},{"number":22,"verse":"כב כי לא האמינו באלהים ולא בטחו בישועתו"},{"number":23,"verse":"כג ויצו שחקים ממעל ודלתי שמים פתח"},{"number":24,"verse":"כד וימטר עליהם מן לאכל ודגן-שמים נתן למו"},{"number":25,"verse":"כה לחם אבירים אכל איש צידה שלח להם לשבע"},{"number":26,"verse":"כו יסע קדים בשמים וינהג בעזו תימן"},{"number":27,"verse":"כז וימטר עליהם כעפר שאר וכחול ימים עוף כנף"},{"number":28,"verse":"כח ויפל בקרב מחנהו סביב למשכנתיו"},{"number":29,"verse":"כט ויאכלו וישבעו מאד ותאותם יבא להם"},{"number":30,"verse":"ל לא-זרו מתאותם עוד אכלם בפיהם"},{"number":31,"verse":"לא ואף אלהים עלה בהם ויהרג במשמניהם ובחורי ישראל הכריע"},{"number":32,"verse":"לב בכל-זאת חטאו-עוד ולא-האמינו בנפלאותיו"},{"number":33,"verse":"לג ויכל-בהבל ימיהם ושנותם בבהלה"},{"number":34,"verse":"לד אם-הרגם ודרשוהו ושבו ושחרו-אל"},{"number":35,"verse":"לה ויזכרו כי-אלהים צורם ואל עליון גאלם"},{"number":36,"verse":"לו ויפתוהו בפיהם ובלשונם יכזבו-לו"},{"number":37,"verse":"לז ולבם לא-נכון עמו ולא נאמנו בבריתו"},{"number":38,"verse":"לח והוא רחום יכפר עון-- ולא-ישחית והרבה להשיב אפו ולא-יעיר כל-חמתו"},{"number":39,"verse":"לט ויזכר כי-בשר המה רוח הולך ולא ישוב"},{"number":40,"verse":"מ כמה ימרוהו במדבר יעציבוהו בישימון"},{"number":41,"verse":"מא וישובו וינסו אל וקדוש ישראל התוו"},{"number":42,"verse":"מב לא-זכרו את-ידו יום אשר-פדם מני-צר"},{"number":43,"verse":"מג אשר-שם במצרים אתותיו ומופתיו בשדה-צען"},{"number":44,"verse":"מד ויהפך לדם יאריהם ונזליהם בל-ישתיון"},{"number":45,"verse":"מה ישלח בהם ערב ויאכלם וצפרדע ותשחיתם"},{"number":46,"verse":"מו ויתן לחסיל יבולם ויגיעם לארבה"},{"number":47,"verse":"מז יהרג בברד גפנם ושקמותם בחנמל"},{"number":48,"verse":"מח ויסגר לברד בעירם ומקניהם לרשפים"},{"number":49,"verse":"מט ישלח-בם חרון אפו--עברה וזעם וצרה משלחת מלאכי רעים"},{"number":50,"verse":"נ יפלס נתיב לאפו לא-חשך ממות נפשם וחיתם לדבר הסגיר"},{"number":51,"verse":"נא ויך כל-בכור במצרים ראשית אונים באהלי-חם"},{"number":52,"verse":"נב ויסע כצאן עמו וינהגם כעדר במדבר"},{"number":53,"verse":"נג וינחם לבטח ולא פחדו ואת-אויביהם כסה הים"},{"number":54,"verse":"נד ויביאם אל-גבול קדשו הר-זה קנתה ימינו"},{"number":55,"verse":"נה ויגרש מפניהם גוים-- ויפילם בחבל נחלה וישכן באהליהם שבטי ישראל"},{"number":56,"verse":"נו וינסו וימרו את-אלהים עליון ועדותיו לא שמרו"},{"number":57,"verse":"נז ויסגו ויבגדו כאבותם נהפכו כקשת רמיה"},{"number":58,"verse":"נח ויכעיסוהו בבמותם ובפסיליהם יקניאוהו"},{"number":59,"verse":"נט שמע אלהים ויתעבר וימאס מאד בישראל"},{"number":60,"verse":"ס ויטש משכן שלו אהל שכן באדם"},{"number":61,"verse":"סא ויתן לשבי עזו ותפארתו ביד-צר"},{"number":62,"verse":"סב ויסגר לחרב עמו ובנחלתו התעבר"},{"number":63,"verse":"סג בחוריו אכלה-אש ובתולתיו לא הוללו"},{"number":64,"verse":"סד כהניו בחרב נפלו ואלמנתיו לא תבכינה"},{"number":65,"verse":"סה ויקץ כישן אדני כגבור מתרונן מיין"},{"number":66,"verse":"סו ויך-צריו אחור חרפת עולם נתן למו"},{"number":67,"verse":"סז וימאס באהל יוסף ובשבט אפרים לא בחר"},{"number":68,"verse":"סח ויבחר את-שבט יהודה את-הר ציון אשר אהב"},{"number":69,"verse":"סט ויבן כמו-רמים מקדשו כארץ יסדה לעולם"},{"number":70,"verse":"ע ויבחר בדוד עבדו ויקחהו ממכלאת צאן"},{"number":71,"verse":"עא מאחר עלות הביאו לרעות ביעקב עמו ובישראל נחלתו"},{"number":72,"verse":"עב וירעם כתם לבבו ובתבונות כפיו ינחם"}]}