{"bibleAbbr":"HAC","bookName":"Psalms","bookEnglishName":"Psalms","chapterNumber":35,"verses":[{"number":1,"verse":"א לדוד ריבה יהוה את-יריבי לחם את-לחמי"},{"number":2,"verse":"ב החזק מגן וצנה וקומה בעזרתי"},{"number":3,"verse":"ג והרק חנית וסגר לקראת רדפי אמר לנפשי ישעתך אני"},{"number":4,"verse":"ד יבשו ויכלמו מבקשי נפשי יסגו אחור ויחפרו--חשבי רעתי"},{"number":5,"verse":"ה יהיו כמץ לפני-רוח ומלאך יהוה דוחה"},{"number":6,"verse":"ו יהי-דרכם חשך וחלקלקת ומלאך יהוה רדפם"},{"number":7,"verse":"ז כי-חנם טמנו-לי שחת רשתם חנם חפרו לנפשי"},{"number":8,"verse":"ח תבואהו שואה לא-ידע ורשתו אשר-טמן תלכדו בשואה יפל-בה"},{"number":9,"verse":"ט ונפשי תגיל ביהוה תשיש בישועתו"},{"number":10,"verse":"י כל עצמותי תאמרנה-- יהוה מי כמוך מציל עני מחזק ממנו ועני ואביון מגזלו"},{"number":11,"verse":"יא יקומון עדי חמס אשר לא-ידעתי ישאלוני"},{"number":12,"verse":"יב ישלמוני רעה תחת טובה שכול לנפשי"},{"number":13,"verse":"יג ואני בחלותם לבושי שק-- עניתי בצום נפשי ותפלתי על-חיקי תשוב"},{"number":14,"verse":"יד כרע-כאח לי התהלכתי כאבל-אם קדר שחותי"},{"number":15,"verse":"טו ובצלעי שמחו ונאספו נאספו עלי נכים ולא ידעתי קרעו ולא-דמו"},{"number":16,"verse":"טז בחנפי לעגי מעוג-- חרק עלי שנימו"},{"number":17,"verse":"יז אדני כמה תראה השיבה נפשי משאיהם מכפירים יחידתי"},{"number":18,"verse":"יח אודך בקהל רב בעם עצום אהללך"},{"number":19,"verse":"יט אל-ישמחו-לי איבי שקר שנאי חנם יקרצו-עין"},{"number":20,"verse":"כ כי לא שלום ידברו ועל רגעי-ארץ--דברי מרמות יחשבון"},{"number":21,"verse":"כא וירחיבו עלי פיהם אמרו האח האח ראתה עיננו"},{"number":22,"verse":"כב ראיתה יהוה אל-תחרש אדני אל-תרחק ממני"},{"number":23,"verse":"כג העירה והקיצה למשפטי אלהי ואדני לריבי"},{"number":24,"verse":"כד שפטני כצדקך יהוה אלהי ואל-ישמחו-לי"},{"number":25,"verse":"כה אל-יאמרו בלבם האח נפשנו אל-יאמרו בלענוהו"},{"number":26,"verse":"כו יבשו ויחפרו יחדו-- שמחי רעתי ילבשו-בשת וכלמה-- המגדילים עלי"},{"number":27,"verse":"כז ירנו וישמחו חפצי צדקי ויאמרו תמיד יגדל יהוה החפץ שלום עבדו"},{"number":28,"verse":"כח ולשוני תהגה צדקך כל-היום תהלתך"}]}