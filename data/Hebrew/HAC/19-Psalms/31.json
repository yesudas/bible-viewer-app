{"bibleAbbr":"HAC","bookName":"Psalms","bookEnglishName":"Psalms","chapterNumber":31,"verses":[{"number":1,"verse":"א למנצח מזמור לדוד"},{"number":2,"verse":"ב בך-יהוה חסיתי אל-אבושה לעולם בצדקתך פלטני"},{"number":3,"verse":"ג הטה אלי אזנך-- מהרה הצילני היה לי לצור-מעוז--לבית מצודות להושיעני"},{"number":4,"verse":"ד כי-סלעי ומצודתי אתה ולמען שמך תנחני ותנהלני"},{"number":5,"verse":"ה תוציאני--מרשת זו טמנו לי כי-אתה מעוזי"},{"number":6,"verse":"ו בידך אפקיד רוחי פדית אותי יהוה--אל אמת"},{"number":7,"verse":"ז שנאתי השמרים הבלי-שוא ואני אל-יהוה בטחתי"},{"number":8,"verse":"ח אגילה ואשמחה בחסדך אשר ראית את-עניי ידעת בצרות נפשי"},{"number":9,"verse":"ט ולא הסגרתני ביד-אויב העמדת במרחב רגלי"},{"number":10,"verse":"י חנני יהוה כי צר-לי עששה בכעס עיני נפשי ובטני"},{"number":11,"verse":"יא כי כלו ביגון חיי-- ושנותי באנחה כשל בעוני כחי ועצמי עששו"},{"number":12,"verse":"יב מכל-צררי הייתי חרפה ולשכני מאד-- ופחד למידעי ראי בחוץ-- נדדו ממני"},{"number":13,"verse":"יג נשכחתי כמת מלב הייתי ככלי אבד"},{"number":14,"verse":"יד כי שמעתי דבת רבים-- מגור מסביב בהוסדם יחד עלי לקחת נפשי זממו"},{"number":15,"verse":"טו ואני עליך בטחתי יהוה אמרתי אלהי אתה"},{"number":16,"verse":"טז בידך עתתי הצילני מיד-אויבי ומרדפי"},{"number":17,"verse":"יז האירה פניך על-עבדך הושיעני בחסדך"},{"number":18,"verse":"יח יהוה--אל-אבושה כי קראתיך יבשו רשעים ידמו לשאול"},{"number":19,"verse":"יט תאלמנה שפתי-שקר הדברות על-צדיק עתק--בגאוה ובוז"},{"number":20,"verse":"כ מה רב-טובך אשר-צפנת ליראיך פעלת לחסים בך נגד בני אדם"},{"number":21,"verse":"כא תסתירם בסתר פניך-- מרכסי-איש תצפנם בסכה מריב לשנות"},{"number":22,"verse":"כב ברוך יהוה כי הפליא חסדו לי בעיר מצור"},{"number":23,"verse":"כג ואני אמרתי בחפזי-- נגרזתי מנגד עיניך אכן--שמעת קול תחנוני בשועי אליך"},{"number":24,"verse":"כד אהבו את-יהוה כל-חסידיו אמונים נצר יהוה ומשלם על-יתר עשה גאוה [ (Psalms 31:25) כה חזקו ויאמץ לבבכם-- כל-המיחלים ליהוה ]"}]}