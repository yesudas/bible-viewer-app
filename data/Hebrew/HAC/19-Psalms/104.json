{"bibleAbbr":"HAC","bookName":"Psalms","bookEnglishName":"Psalms","chapterNumber":104,"verses":[{"number":1,"verse":"א ברכי נפשי את-יהוה יהוה אלהי גדלת מאד הוד והדר לבשת"},{"number":2,"verse":"ב עטה-אור כשלמה נוטה שמים כיריעה"},{"number":3,"verse":"ג המקרה במים עליותיו השם-עבים רכובו המהלך על-כנפי-רוח"},{"number":4,"verse":"ד עשה מלאכיו רוחות משרתיו אש להט"},{"number":5,"verse":"ה יסד-ארץ על-מכוניה בל-תמוט עולם ועד"},{"number":6,"verse":"ו תהום כלבוש כסיתו על-הרים יעמדו מים"},{"number":7,"verse":"ז מן-גערתך ינוסון מן-קול רעמך יחפזון"},{"number":8,"verse":"ח יעלו הרים ירדו בקעות-- אל-מקום זה יסדת להם"},{"number":9,"verse":"ט גבול-שמת בל-יעברון בל-ישבון לכסות הארץ"},{"number":10,"verse":"י המשלח מעינים בנחלים בין הרים יהלכון"},{"number":11,"verse":"יא ישקו כל-חיתו שדי ישברו פראים צמאם"},{"number":12,"verse":"יב עליהם עוף-השמים ישכון מבין עפאים יתנו-קול"},{"number":13,"verse":"יג משקה הרים מעליותיו מפרי מעשיך תשבע הארץ"},{"number":14,"verse":"יד מצמיח חציר לבהמה ועשב לעבדת האדם להוציא לחם מן-הארץ"},{"number":15,"verse":"טו ויין ישמח לבב-אנוש-- להצהיל פנים משמן ולחם לבב-אנוש יסעד"},{"number":16,"verse":"טז ישבעו עצי יהוה-- ארזי לבנון אשר נטע"},{"number":17,"verse":"יז אשר-שם צפרים יקננו חסידה ברושים ביתה"},{"number":18,"verse":"יח הרים הגבהים ליעלים סלעים מחסה לשפנים"},{"number":19,"verse":"יט עשה ירח למועדים שמש ידע מבואו"},{"number":20,"verse":"כ תשת-חשך ויהי לילה-- בו-תרמש כל-חיתו-יער"},{"number":21,"verse":"כא הכפירים שאגים לטרף ולבקש מאל אכלם"},{"number":22,"verse":"כב תזרח השמש יאספון ואל-מעונתם ירבצון"},{"number":23,"verse":"כג יצא אדם לפעלו ולעבדתו עדי-ערב"},{"number":24,"verse":"כד מה-רבו מעשיך יהוה-- כלם בחכמה עשית מלאה הארץ קנינך"},{"number":25,"verse":"כה זה הים גדול-- ורחב ידים שם-רמש ואין מספר חיות קטנות עם-גדלות"},{"number":26,"verse":"כו שם אניות יהלכון לויתן זה-יצרת לשחק-בו"},{"number":27,"verse":"כז כלם אליך ישברון-- לתת אכלם בעתו"},{"number":28,"verse":"כח תתן להם ילקטון תפתח ידך ישבעון טוב"},{"number":29,"verse":"כט תסתיר פניך יבהלון תסף רוחם יגועון ואל-עפרם ישובון"},{"number":30,"verse":"ל תשלח רוחך יבראון ותחדש פני אדמה"},{"number":31,"verse":"לא יהי כבוד יהוה לעולם ישמח יהוה במעשיו"},{"number":32,"verse":"לב המביט לארץ ותרעד יגע בהרים ויעשנו"},{"number":33,"verse":"לג אשירה ליהוה בחיי אזמרה לאלהי בעודי"},{"number":34,"verse":"לד יערב עליו שיחי אנכי אשמח ביהוה"},{"number":35,"verse":"לה יתמו חטאים מן-הארץ ורשעים עוד אינם-- ברכי נפשי את-יהוה הללו-יה"}]}