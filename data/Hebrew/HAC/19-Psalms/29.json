{"bibleAbbr":"HAC","bookName":"Psalms","bookEnglishName":"Psalms","chapterNumber":29,"verses":[{"number":1,"verse":"א מזמור לדוד הבו ליהוה בני אלים הבו ליהוה כבוד ועז"},{"number":2,"verse":"ב הבו ליהוה כבוד שמו השתחוו ליהוה בהדרת-קדש"},{"number":3,"verse":"ג קול יהוה על-המים אל-הכבוד הרעים יהוה על-מים רבים"},{"number":4,"verse":"ד קול-יהוה בכח קול יהוה בהדר"},{"number":5,"verse":"ה קול יהוה שבר ארזים וישבר יהוה את-ארזי הלבנון"},{"number":6,"verse":"ו וירקידם כמו-עגל לבנון ושרין כמו בן-ראמים"},{"number":7,"verse":"ז קול-יהוה חצב להבות אש"},{"number":8,"verse":"ח קול יהוה יחיל מדבר יחיל יהוה מדבר קדש"},{"number":9,"verse":"ט קול יהוה יחולל אילות-- ויחשף יערות ובהיכלו-- כלו אמר כבוד"},{"number":10,"verse":"י יהוה למבול ישב וישב יהוה מלך לעולם"},{"number":11,"verse":"יא יהוה--עז לעמו יתן יהוה יברך את-עמו בשלום"}]}