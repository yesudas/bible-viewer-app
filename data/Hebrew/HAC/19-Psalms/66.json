{"bibleAbbr":"HAC","bookName":"Psalms","bookEnglishName":"Psalms","chapterNumber":66,"verses":[{"number":1,"verse":"א למנצח שיר מזמור הריעו לאלהים כל-הארץ"},{"number":2,"verse":"ב זמרו כבוד-שמו שימו כבוד תהלתו"},{"number":3,"verse":"ג אמרו לאלהים מה-נורא מעשיך ברב עזך יכחשו לך איביך"},{"number":4,"verse":"ד כל-הארץ ישתחוו לך--ויזמרו-לך יזמרו שמך סלה"},{"number":5,"verse":"ה לכו וראו מפעלות אלהים נורא עלילה על-בני אדם"},{"number":6,"verse":"ו הפך ים ליבשה--בנהר יעברו ברגל שם נשמחה-בו"},{"number":7,"verse":"ז משל בגבורתו עולם-- עיניו בגוים תצפינה הסוררים אל-ירימו (ירומו) למו סלה"},{"number":8,"verse":"ח ברכו עמים אלהינו והשמיעו קול תהלתו"},{"number":9,"verse":"ט השם נפשנו בחיים ולא-נתן למוט רגלנו"},{"number":10,"verse":"י כי-בחנתנו אלהים צרפתנו כצרף-כסף"},{"number":11,"verse":"יא הבאתנו במצודה שמת מועקה במתנינו"},{"number":12,"verse":"יב הרכבת אנוש לראשנו באנו-באש ובמים ותוציאנו לרויה"},{"number":13,"verse":"יג אבוא ביתך בעולות אשלם לך נדרי"},{"number":14,"verse":"יד אשר-פצו שפתי ודבר-פי בצר-לי"},{"number":15,"verse":"טו עלות מיחים אעלה-לך עם-קטרת אילים אעשה בקר עם-עתודים סלה"},{"number":16,"verse":"טז לכו-שמעו ואספרה כל-יראי אלהים אשר עשה לנפשי"},{"number":17,"verse":"יז אליו פי-קראתי ורומם תחת לשוני"},{"number":18,"verse":"יח און אם-ראיתי בלבי-- לא ישמע אדני"},{"number":19,"verse":"יט אכן שמע אלהים הקשיב בקול תפלתי"},{"number":20,"verse":"כ ברוך אלהים-- אשר לא-הסיר תפלתי וחסדו מאתי"}]}