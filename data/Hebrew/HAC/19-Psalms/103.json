{"bibleAbbr":"HAC","bookName":"Psalms","bookEnglishName":"Psalms","chapterNumber":103,"verses":[{"number":1,"verse":"א לדוד ברכי נפשי את-יהוה וכל-קרבי את-שם קדשו"},{"number":2,"verse":"ב ברכי נפשי את-יהוה ואל-תשכחי כל-גמוליו"},{"number":3,"verse":"ג הסלח לכל-עונכי הרפא לכל-תחלואיכי"},{"number":4,"verse":"ד הגואל משחת חייכי המעטרכי חסד ורחמים"},{"number":5,"verse":"ה המשביע בטוב עדיך תתחדש כנשר נעוריכי"},{"number":6,"verse":"ו עשה צדקות יהוה ומשפטים לכל-עשוקים"},{"number":7,"verse":"ז יודיע דרכיו למשה לבני ישראל עלילותיו"},{"number":8,"verse":"ח רחום וחנון יהוה ארך אפים ורב-חסד"},{"number":9,"verse":"ט לא-לנצח יריב ולא לעולם יטור"},{"number":10,"verse":"י לא כחטאינו עשה לנו ולא כעונתינו גמל עלינו"},{"number":11,"verse":"יא כי כגבה שמים על-הארץ-- גבר חסדו על-יראיו"},{"number":12,"verse":"יב כרחק מזרח ממערב-- הרחיק ממנו את-פשעינו"},{"number":13,"verse":"יג כרחם אב על-בנים-- רחם יהוה על-יראיו"},{"number":14,"verse":"יד כי-הוא ידע יצרנו זכור כי-עפר אנחנו"},{"number":15,"verse":"טו אנוש כחציר ימיו כציץ השדה כן יציץ"},{"number":16,"verse":"טז כי רוח עברה-בו ואיננו ולא-יכירנו עוד מקומו"},{"number":17,"verse":"יז וחסד יהוה מעולם ועד-עולם-- על-יראיו וצדקתו לבני בנים"},{"number":18,"verse":"יח לשמרי בריתו ולזכרי פקדיו לעשותם"},{"number":19,"verse":"יט יהוה--בשמים הכין כסאו ומלכותו בכל משלה"},{"number":20,"verse":"כ ברכו יהוה מלאכיו גברי כח עשי דברו לשמע בקול דברו"},{"number":21,"verse":"כא ברכו יהוה כל-צבאיו-- משרתיו עשי רצונו"},{"number":22,"verse":"כב ברכו יהוה כל-מעשיו-- בכל-מקמות ממשלתו ברכי נפשי את-יהוה"}]}