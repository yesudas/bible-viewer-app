{"bibleAbbr":"HAC","bookName":"Psalms","bookEnglishName":"Psalms","chapterNumber":105,"verses":[{"number":1,"verse":"א הודו ליהוה קראו בשמו הודיעו בעמים עלילותיו"},{"number":2,"verse":"ב שירו-לו זמרו-לו שיחו בכל-נפלאותיו"},{"number":3,"verse":"ג התהללו בשם קדשו ישמח לב מבקשי יהוה"},{"number":4,"verse":"ד דרשו יהוה ועזו בקשו פניו תמיד"},{"number":5,"verse":"ה זכרו--נפלאותיו אשר-עשה מפתיו ומשפטי-פיו"},{"number":6,"verse":"ו זרע אברהם עבדו בני יעקב בחיריו"},{"number":7,"verse":"ז הוא יהוה אלהינו בכל-הארץ משפטיו"},{"number":8,"verse":"ח זכר לעולם בריתו דבר צוה לאלף דור"},{"number":9,"verse":"ט אשר כרת את-אברהם ושבועתו לישחק"},{"number":10,"verse":"י ויעמידה ליעקב לחק לישראל ברית עולם"},{"number":11,"verse":"יא לאמר--לך אתן את-ארץ-כנען חבל נחלתכם"},{"number":12,"verse":"יב בהיותם מתי מספר כמעט וגרים בה"},{"number":13,"verse":"יג ויתהלכו מגוי אל-גוי מממלכה אל-עם אחר"},{"number":14,"verse":"יד לא-הניח אדם לעשקם ויוכח עליהם מלכים"},{"number":15,"verse":"טו אל-תגעו במשיחי ולנביאי אל-תרעו"},{"number":16,"verse":"טז ויקרא רעב על-הארץ כל-מטה-לחם שבר"},{"number":17,"verse":"יז שלח לפניהם איש לעבד נמכר יוסף"},{"number":18,"verse":"יח ענו בכבל רגליו (רגלו) ברזל באה נפשו"},{"number":19,"verse":"יט עד-עת בא-דברו-- אמרת יהוה צרפתהו"},{"number":20,"verse":"כ שלח מלך ויתירהו משל עמים ויפתחהו"},{"number":21,"verse":"כא שמו אדון לביתו ומשל בכל-קנינו"},{"number":22,"verse":"כב לאסר שריו בנפשו וזקניו יחכם"},{"number":23,"verse":"כג ויבא ישראל מצרים ויעקב גר בארץ-חם"},{"number":24,"verse":"כד ויפר את-עמו מאד ויעצמהו מצריו"},{"number":25,"verse":"כה הפך לבם לשנא עמו להתנכל בעבדיו"},{"number":26,"verse":"כו שלח משה עבדו אהרן אשר בחר-בו"},{"number":27,"verse":"כז שמו-בם דברי אתותיו ומפתים בארץ חם"},{"number":28,"verse":"כח שלח חשך ויחשך ולא-מרו את-דבריו (דברו)"},{"number":29,"verse":"כט הפך את-מימיהם לדם וימת את-דגתם"},{"number":30,"verse":"ל שרץ ארצם צפרדעים בחדרי מלכיהם"},{"number":31,"verse":"לא אמר ויבא ערב כנים בכל-גבולם"},{"number":32,"verse":"לב נתן גשמיהם ברד אש להבות בארצם"},{"number":33,"verse":"לג ויך גפנם ותאנתם וישבר עץ גבולם"},{"number":34,"verse":"לד אמר ויבא ארבה וילק ואין מספר"},{"number":35,"verse":"לה ויאכל כל-עשב בארצם ויאכל פרי אדמתם"},{"number":36,"verse":"לו ויך כל-בכור בארצם ראשית לכל-אונם"},{"number":37,"verse":"לז ויוציאם בכסף וזהב ואין בשבטיו כושל"},{"number":38,"verse":"לח שמח מצרים בצאתם כי-נפל פחדם עליהם"},{"number":39,"verse":"לט פרש ענן למסך ואש להאיר לילה"},{"number":40,"verse":"מ שאל ויבא שלו ולחם שמים ישביעם"},{"number":41,"verse":"מא פתח צור ויזובו מים הלכו בציות נהר"},{"number":42,"verse":"מב כי-זכר את-דבר קדשו את-אברהם עבדו"},{"number":43,"verse":"מג ויוצא עמו בששון ברנה את-בחיריו"},{"number":44,"verse":"מד ויתן להם ארצות גוים ועמל לאמים יירשו"},{"number":45,"verse":"מה בעבור ישמרו חקיו-- ותורתיו ינצרו הללו-יה"}]}