{"bibleAbbr":"HAC","bookName":"Psalms","bookEnglishName":"Psalms","chapterNumber":101,"verses":[{"number":1,"verse":"א לדוד מזמור חסד-ומשפט אשירה לך יהוה אזמרה"},{"number":2,"verse":"ב אשכילה בדרך תמים-- מתי תבוא אלי אתהלך בתם-לבבי בקרב ביתי"},{"number":3,"verse":"ג לא-אשית לנגד עיני-- דבר-בליעל עשה-סטים שנאתי לא ידבק בי"},{"number":4,"verse":"ד לבב עקש יסור ממני רע לא אדע"},{"number":5,"verse":"ה מלושני (מלשני) בסתר רעהו-- אותו אצמית גבה-עינים ורחב לבב-- אתו לא אוכל"},{"number":6,"verse":"ו עיני בנאמני-ארץ-- לשבת עמדי הלך בדרך תמים-- הוא ישרתני"},{"number":7,"verse":"ז לא-ישב בקרב ביתי-- עשה רמיה דבר שקרים-- לא-יכון לנגד עיני"},{"number":8,"verse":"ח לבקרים אצמית כל-רשעי-ארץ להכרית מעיר-יהוה כל-פעלי און"}]}