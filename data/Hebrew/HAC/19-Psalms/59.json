{"bibleAbbr":"HAC","bookName":"Psalms","bookEnglishName":"Psalms","chapterNumber":59,"verses":[{"number":1,"verse":"א למנצח אל-תשחת לדוד מכתם בשלח שאול וישמרו את-הבית להמיתו"},{"number":2,"verse":"ב הצילני מאיבי אלהי ממתקוממי תשגבני"},{"number":3,"verse":"ג הצילני מפעלי און ומאנשי דמים הושיעני"},{"number":4,"verse":"ד כי הנה ארבו לנפשי-- יגורו עלי עזים לא-פשעי ולא-חטאתי יהוה"},{"number":5,"verse":"ה בלי-עון ירצון ויכוננו עורה לקראתי וראה"},{"number":6,"verse":"ו ואתה יהוה-אלהים צבאות אלהי ישראל-- הקיצה לפקד כל-הגוים אל-תחן כל-בגדי און סלה"},{"number":7,"verse":"ז ישובו לערב יהמו ככלב ויסובבו עיר"},{"number":8,"verse":"ח הנה יביעון בפיהם--חרבות בשפתותיהם כי-מי שמע"},{"number":9,"verse":"ט ואתה יהוה תשחק-למו תלעג לכל-גוים"},{"number":10,"verse":"י עזו אליך אשמרה כי-אלהים משגבי"},{"number":11,"verse":"יא אלהי חסדו (חסדי) יקדמני אלהים יראני בשררי"},{"number":12,"verse":"יב אל-תהרגם פן ישכחו עמי--הניעמו בחילך והורידמו מגננו אדני"},{"number":13,"verse":"יג חטאת-פימו דבר-שפתימו וילכדו בגאונם ומאלה ומכחש יספרו"},{"number":14,"verse":"יד כלה בחמה כלה ואינמו וידעו--כי-אלהים משל ביעקב לאפסי הארץ סלה"},{"number":15,"verse":"טו וישבו לערב יהמו ככלב ויסובבו עיר"},{"number":16,"verse":"טז המה ינועון (יניעון) לאכל-- אם-לא ישבעו וילינו"},{"number":17,"verse":"יז ואני אשיר עזך-- וארנן לבקר חסדך כי-היית משגב לי ומנוס ביום צר-לי [ (Psalms 59:18) יח עזי אליך אזמרה כי-אלהים משגבי אלהי חסדי ]"}]}