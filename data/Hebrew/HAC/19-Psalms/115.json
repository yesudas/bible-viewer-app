{"bibleAbbr":"HAC","bookName":"Psalms","bookEnglishName":"Psalms","chapterNumber":115,"verses":[{"number":1,"verse":"א לא לנו יהוה לא-לנו כי-לשמך תן כבוד--על-חסדך על-אמתך"},{"number":2,"verse":"ב למה יאמרו הגוים איה-נא אלהיהם"},{"number":3,"verse":"ג ואלהינו בשמים-- כל אשר-חפץ עשה"},{"number":4,"verse":"ד עצביהם כסף וזהב מעשה ידי אדם"},{"number":5,"verse":"ה פה-להם ולא ידברו עינים להם ולא יראו"},{"number":6,"verse":"ו אזנים להם ולא ישמעו אף להם ולא יריחון"},{"number":7,"verse":"ז ידיהם ולא ימישון--רגליהם ולא יהלכו לא-יהגו בגרונם"},{"number":8,"verse":"ח כמוהם יהיו עשיהם-- כל אשר-בטח בהם"},{"number":9,"verse":"ט ישראל בטח ביהוה עזרם ומגנם הוא"},{"number":10,"verse":"י בית אהרן בטחו ביהוה עזרם ומגנם הוא"},{"number":11,"verse":"יא יראי יהוה בטחו ביהוה עזרם ומגנם הוא"},{"number":12,"verse":"יב יהוה זכרנו יברך יברך את-בית ישראל יברך את-בית אהרן"},{"number":13,"verse":"יג יברך יראי יהוה-- הקטנים עם-הגדלים"},{"number":14,"verse":"יד יסף יהוה עליכם עליכם ועל בניכם"},{"number":15,"verse":"טו ברוכים אתם ליהוה-- עשה שמים וארץ"},{"number":16,"verse":"טז השמים שמים ליהוה והארץ נתן לבני-אדם"},{"number":17,"verse":"יז לא המתים יהללו-יה ולא כל-ירדי דומה"},{"number":18,"verse":"יח ואנחנו נברך יה-- מעתה ועד-עולם הללו-יה"}]}