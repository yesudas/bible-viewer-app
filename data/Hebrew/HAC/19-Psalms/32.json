{"bibleAbbr":"HAC","bookName":"Psalms","bookEnglishName":"Psalms","chapterNumber":32,"verses":[{"number":1,"verse":"א לדוד משכיל אשרי נשוי-פשע כסוי חטאה"},{"number":2,"verse":"ב אשרי אדם--לא יחשב יהוה לו עון ואין ברוחו רמיה"},{"number":3,"verse":"ג כי-החרשתי בלו עצמי-- בשאגתי כל-היום"},{"number":4,"verse":"ד כי יומם ולילה-- תכבד עלי ידך נהפך לשדי-- בחרבני קיץ סלה"},{"number":5,"verse":"ה חטאתי אודיעך ועוני לא-כסיתי-- אמרתי אודה עלי פשעי ליהוה ואתה נשאת עון חטאתי סלה"},{"number":6,"verse":"ו על-זאת יתפלל כל-חסיד אליך-- לעת מצא רק לשטף מים רבים-- אליו לא יגיעו"},{"number":7,"verse":"ז אתה סתר לי-- מצר תצרני רני פלט תסובבני סלה"},{"number":8,"verse":"ח אשכילך ואורך--בדרך-זו תלך איעצה עליך עיני"},{"number":9,"verse":"ט אל-תהיו כסוס כפרד-- אין הבין במתג-ורסן עדיו לבלום בל קרב אליך"},{"number":10,"verse":"י רבים מכאובים לרשע והבוטח ביהוה--חסד יסובבנו"},{"number":11,"verse":"יא שמחו ביהוה וגילו צדיקים והרנינו כל-ישרי-לב"}]}