{"bibleAbbr":"HAC","bookName":"Psalms","bookEnglishName":"Psalms","chapterNumber":2,"verses":[{"number":1,"verse":"א למה רגשו גוים ולאמים יהגו-ריק"},{"number":2,"verse":"ב יתיצבו מלכי-ארץ-- ורוזנים נוסדו-יחד על-יהוה ועל-משיחו"},{"number":3,"verse":"ג ננתקה את-מוסרותימו ונשליכה ממנו עבתימו"},{"number":4,"verse":"ד יושב בשמים ישחק אדני ילעג-למו"},{"number":5,"verse":"ה אז ידבר אלימו באפו ובחרונו יבהלמו"},{"number":6,"verse":"ו ואני נסכתי מלכי על-ציון הר-קדשי"},{"number":7,"verse":"ז אספרה אל-חק יהוה אמר אלי בני אתה--אני היום ילדתיך"},{"number":8,"verse":"ח שאל ממני--ואתנה גוים נחלתך ואחזתך אפסי-ארץ"},{"number":9,"verse":"ט תרעם בשבט ברזל ככלי יוצר תנפצם"},{"number":10,"verse":"י ועתה מלכים השכילו הוסרו שפטי ארץ"},{"number":11,"verse":"יא עבדו את-יהוה ביראה וגילו ברעדה"},{"number":12,"verse":"יב נשקו-בר פן-יאנף ותאבדו דרך-- כי-יבער כמעט אפו אשרי כל-חוסי בו"}]}