{"bibleAbbr":"HAC","bookName":"Psalms","bookEnglishName":"Psalms","chapterNumber":94,"verses":[{"number":1,"verse":"א אל-נקמות יהוה אל נקמות הופיע"},{"number":2,"verse":"ב הנשא שפט הארץ השב גמול על-גאים"},{"number":3,"verse":"ג עד-מתי רשעים יהוה עד-מתי רשעים יעלזו"},{"number":4,"verse":"ד יביעו ידברו עתק יתאמרו כל-פעלי און"},{"number":5,"verse":"ה עמך יהוה ידכאו ונחלתך יענו"},{"number":6,"verse":"ו אלמנה וגר יהרגו ויתומים ירצחו"},{"number":7,"verse":"ז ויאמרו לא יראה-יה ולא-יבין אלהי יעקב"},{"number":8,"verse":"ח בינו בערים בעם וכסילים מתי תשכילו"},{"number":9,"verse":"ט הנטע אזן הלא ישמע אם-יצר עין הלא יביט"},{"number":10,"verse":"י היסר גוים הלא יוכיח המלמד אדם דעת"},{"number":11,"verse":"יא יהוה--ידע מחשבות אדם כי-המה הבל"},{"number":12,"verse":"יב אשרי הגבר אשר-תיסרנו יה ומתורתך תלמדנו"},{"number":13,"verse":"יג להשקיט לו מימי רע-- עד יכרה לרשע שחת"},{"number":14,"verse":"יד כי לא-יטש יהוה עמו ונחלתו לא יעזב"},{"number":15,"verse":"טו כי-עד-צדק ישוב משפט ואחריו כל-ישרי-לב"},{"number":16,"verse":"טז מי-יקום לי עם-מרעים מי-יתיצב לי עם-פעלי און"},{"number":17,"verse":"יז לולי יהוה עזרתה לי-- כמעט שכנה דומה נפשי"},{"number":18,"verse":"יח אם-אמרתי מטה רגלי חסדך יהוה יסעדני"},{"number":19,"verse":"יט ברב שרעפי בקרבי-- תנחומיך ישעשעו נפשי"},{"number":20,"verse":"כ היחברך כסא הוות יצר עמל עלי-חק"},{"number":21,"verse":"כא יגודו על-נפש צדיק ודם נקי ירשיעו"},{"number":22,"verse":"כב ויהי יהוה לי למשגב ואלהי לצור מחסי"},{"number":23,"verse":"כג וישב עליהם את אונם-- וברעתם יצמיתם יצמיתם יהוה אלהינו"}]}