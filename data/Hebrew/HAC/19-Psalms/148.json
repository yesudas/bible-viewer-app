{"bibleAbbr":"HAC","bookName":"Psalms","bookEnglishName":"Psalms","chapterNumber":148,"verses":[{"number":1,"verse":"א הללו-יה הללו את-יהוה מן-השמים הללוהו במרומים"},{"number":2,"verse":"ב הללוהו כל-מלאכיו הללוהו כל-צבאו"},{"number":3,"verse":"ג הללוהו שמש וירח הללוהו כל-כוכבי אור"},{"number":4,"verse":"ד הללוהו שמי השמים והמים אשר מעל השמים"},{"number":5,"verse":"ה יהללו את-שם יהוה כי הוא צוה ונבראו"},{"number":6,"verse":"ו ויעמידם לעד לעולם חק-נתן ולא יעבור"},{"number":7,"verse":"ז הללו את-יהוה מן-הארץ-- תנינים וכל-תהמות"},{"number":8,"verse":"ח אש וברד שלג וקיטור רוח סערה עשה דברו"},{"number":9,"verse":"ט ההרים וכל-גבעות עץ פרי וכל-ארזים"},{"number":10,"verse":"י החיה וכל-בהמה רמש וצפור כנף"},{"number":11,"verse":"יא מלכי-ארץ וכל-לאמים שרים וכל-שפטי ארץ"},{"number":12,"verse":"יב בחורים וגם-בתולות זקנים עם-נערים"},{"number":13,"verse":"יג יהללו את-שם יהוה-- כי-נשגב שמו לבדו הודו על-ארץ ושמים"},{"number":14,"verse":"יד וירם קרן לעמו תהלה לכל-חסידיו-- לבני ישראל עם קרבו הללו-יה"}]}