{"bibleAbbr":"HAC","bookName":"Psalms","bookEnglishName":"Psalms","chapterNumber":118,"verses":[{"number":1,"verse":"א הודו ליהוה כי-טוב כי לעולם חסדו"},{"number":2,"verse":"ב יאמר-נא ישראל כי לעולם חסדו"},{"number":3,"verse":"ג יאמרו-נא בית-אהרן כי לעולם חסדו"},{"number":4,"verse":"ד יאמרו-נא יראי יהוה כי לעולם חסדו"},{"number":5,"verse":"ה מן-המצר קראתי יה ענני במרחב יה"},{"number":6,"verse":"ו יהוה לי לא אירא מה-יעשה לי אדם"},{"number":7,"verse":"ז יהוה לי בעזרי ואני אראה בשנאי"},{"number":8,"verse":"ח טוב לחסות ביהוה-- מבטח באדם"},{"number":9,"verse":"ט טוב לחסות ביהוה-- מבטח בנדיבים"},{"number":10,"verse":"י כל-גוים סבבוני בשם יהוה כי אמילם"},{"number":11,"verse":"יא סבוני גם-סבבוני בשם יהוה כי אמילם"},{"number":12,"verse":"יב סבוני כדבורים-- דעכו כאש קוצים בשם יהוה כי אמילם"},{"number":13,"verse":"יג דחה דחיתני לנפל ויהוה עזרני"},{"number":14,"verse":"יד עזי וזמרת יה ויהי-לי לישועה"},{"number":15,"verse":"טו קול רנה וישועה--באהלי צדיקים ימין יהוה עשה חיל"},{"number":16,"verse":"טז ימין יהוה רוממה ימין יהוה עשה חיל"},{"number":17,"verse":"יז לא-אמות כי-אחיה ואספר מעשי יה"},{"number":18,"verse":"יח יסר יסרני יה ולמות לא נתנני"},{"number":19,"verse":"יט פתחו-לי שערי-צדק אבא-בם אודה יה"},{"number":20,"verse":"כ זה-השער ליהוה צדיקים יבאו בו"},{"number":21,"verse":"כא אודך כי עניתני ותהי-לי לישועה"},{"number":22,"verse":"כב אבן מאסו הבונים-- היתה לראש פנה"},{"number":23,"verse":"כג מאת יהוה היתה זאת היא נפלאת בעינינו"},{"number":24,"verse":"כד זה-היום עשה יהוה נגילה ונשמחה בו"},{"number":25,"verse":"כה אנא יהוה הושיעה נא אנא יהוה הצליחה נא"},{"number":26,"verse":"כו ברוך הבא בשם יהוה ברכנוכם מבית יהוה"},{"number":27,"verse":"כז אל יהוה--ויאר-לנו אסרו-חג בעבתים--עד קרנות המזבח"},{"number":28,"verse":"כח אלי אתה ואודך אלהי ארוממך"},{"number":29,"verse":"כט הודו ליהוה כי-טוב כי לעולם חסדו"}]}