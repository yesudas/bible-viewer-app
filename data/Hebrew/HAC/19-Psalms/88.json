{"bibleAbbr":"HAC","bookName":"Psalms","bookEnglishName":"Psalms","chapterNumber":88,"verses":[{"number":1,"verse":"א שיר מזמור לבני-קרח למנצח על-מחלת לענות משכיל להימן האזרחי"},{"number":2,"verse":"ב יהוה אלהי ישועתי-- יום-צעקתי בלילה נגדך"},{"number":3,"verse":"ג תבוא לפניך תפלתי הטה אזנך לרנתי"},{"number":4,"verse":"ד כי-שבעה ברעות נפשי וחיי לשאול הגיעו"},{"number":5,"verse":"ה נחשבתי עם-יורדי בור הייתי כגבר אין-איל"},{"number":6,"verse":"ו במתים חפשי כמו חללים שכבי קבר-- אשר לא זכרתם עוד והמה מידך נגזרו"},{"number":7,"verse":"ז שתני בבור תחתיות במחשכים במצלות"},{"number":8,"verse":"ח עלי סמכה חמתך וכל-משבריך ענית סלה"},{"number":9,"verse":"ט הרחקת מידעי ממני שתני תועבות למו כלא ולא אצא"},{"number":10,"verse":"י עיני דאבה מני-עני קראתיך יהוה בכל-יום שטחתי אליך כפי"},{"number":11,"verse":"יא הלמתים תעשה-פלא אם-רפאים יקומו יודוך סלה"},{"number":12,"verse":"יב היספר בקבר חסדך אמונתך באבדון"},{"number":13,"verse":"יג היודע בחשך פלאך וצדקתך בארץ נשיה"},{"number":14,"verse":"יד ואני אליך יהוה שועתי ובבקר תפלתי תקדמך"},{"number":15,"verse":"טו למה יהוה תזנח נפשי תסתיר פניך ממני"},{"number":16,"verse":"טז עני אני וגוע מנער נשאתי אמיך אפונה"},{"number":17,"verse":"יז עלי עברו חרוניך בעותיך צמתותני"},{"number":18,"verse":"יח סבוני כמים כל-היום הקיפו עלי יחד [ (Psalms 88:19) יט הרחקת ממני אהב ורע מידעי מחשך ]"}]}