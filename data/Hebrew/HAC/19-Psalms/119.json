{"bibleAbbr":"HAC","bookName":"Psalms","bookEnglishName":"Psalms","chapterNumber":119,"verses":[{"number":1,"verse":"א אשרי תמימי-דרך-- ההלכים בתורת יהוה"},{"number":2,"verse":"ב אשרי נצרי עדתיו בכל-לב ידרשוהו"},{"number":3,"verse":"ג אף לא-פעלו עולה בדרכיו הלכו"},{"number":4,"verse":"ד אתה צויתה פקדיך-- לשמר מאד"},{"number":5,"verse":"ה אחלי יכנו דרכי-- לשמר חקיך"},{"number":6,"verse":"ו אז לא-אבוש-- בהביטי אל-כל-מצותיך"},{"number":7,"verse":"ז אודך בישר לבב-- בלמדי משפטי צדקך"},{"number":8,"verse":"ח את-חקיך אשמר אל-תעזבני עד-מאד"},{"number":9,"verse":"ט במה יזכה-נער את-ארחו-- לשמר כדברך"},{"number":10,"verse":"י בכל-לבי דרשתיך אל-תשגני ממצותיך"},{"number":11,"verse":"יא בלבי צפנתי אמרתך-- למען לא אחטא-לך"},{"number":12,"verse":"יב ברוך אתה יהוה-- למדני חקיך"},{"number":13,"verse":"יג בשפתי ספרתי-- כל משפטי-פיך"},{"number":14,"verse":"יד בדרך עדותיך ששתי-- כעל כל-הון"},{"number":15,"verse":"טו בפקודיך אשיחה ואביטה ארחתיך"},{"number":16,"verse":"טז בחקתיך אשתעשע לא אשכח דברך"},{"number":17,"verse":"יז גמל על-עבדך אחיה ואשמרה דברך"},{"number":18,"verse":"יח גל-עיני ואביטה-- נפלאות מתורתך"},{"number":19,"verse":"יט גר אנכי בארץ אל-תסתר ממני מצותיך"},{"number":20,"verse":"כ גרסה נפשי לתאבה-- אל-משפטיך בכל-עת"},{"number":21,"verse":"כא גערת זדים ארורים-- השגים ממצותיך"},{"number":22,"verse":"כב גל מעלי חרפה ובוז כי עדתיך נצרתי"},{"number":23,"verse":"כג גם ישבו שרים בי נדברו-- עבדך ישיח בחקיך"},{"number":24,"verse":"כד גם-עדתיך שעשעי-- אנשי עצתי"},{"number":25,"verse":"כה דבקה לעפר נפשי חיני כדברך"},{"number":26,"verse":"כו דרכי ספרתי ותענני למדני חקיך"},{"number":27,"verse":"כז דרך-פקודיך הבינני ואשיחה בנפלאותיך"},{"number":28,"verse":"כח דלפה נפשי מתוגה קימני כדברך"},{"number":29,"verse":"כט דרך-שקר הסר ממני ותורתך חנני"},{"number":30,"verse":"ל דרך-אמונה בחרתי משפטיך שויתי"},{"number":31,"verse":"לא דבקתי בעדותיך יהוה אל-תבישני"},{"number":32,"verse":"לב דרך-מצותיך ארוץ כי תרחיב לבי"},{"number":33,"verse":"לג הורני יהוה דרך חקיך ואצרנה עקב"},{"number":34,"verse":"לד הבינני ואצרה תורתך ואשמרנה בכל-לב"},{"number":35,"verse":"לה הדריכני בנתיב מצותיך כי-בו חפצתי"},{"number":36,"verse":"לו הט-לבי אל-עדותיך ואל אל-בצע"},{"number":37,"verse":"לז העבר עיני מראות שוא בדרכך חיני"},{"number":38,"verse":"לח הקם לעבדך אמרתך-- אשר ליראתך"},{"number":39,"verse":"לט העבר חרפתי אשר יגרתי כי משפטיך טובים"},{"number":40,"verse":"מ הנה תאבתי לפקדיך בצדקתך חיני"},{"number":41,"verse":"מא ויבאני חסדך יהוה תשועתך כאמרתך"},{"number":42,"verse":"מב ואענה חרפי דבר כי-בטחתי בדברך"},{"number":43,"verse":"מג ואל-תצל מפי דבר-אמת עד-מאד כי למשפטך יחלתי"},{"number":44,"verse":"מד ואשמרה תורתך תמיד-- לעולם ועד"},{"number":45,"verse":"מה ואתהלכה ברחבה כי פקדיך דרשתי"},{"number":46,"verse":"מו ואדברה בעדתיך נגד מלכים ולא אבוש"},{"number":47,"verse":"מז ואשתעשע במצותיך אשר אהבתי"},{"number":48,"verse":"מח ואשא-כפי--אל-מצותיך אשר אהבתי ואשיחה בחקיך"},{"number":49,"verse":"מט זכר-דבר לעבדך-- על אשר יחלתני"},{"number":50,"verse":"נ זאת נחמתי בעניי כי אמרתך חיתני"},{"number":51,"verse":"נא זדים הליצני עד-מאד מתורתך לא נטיתי"},{"number":52,"verse":"נב זכרתי משפטיך מעולם יהוה ואתנחם"},{"number":53,"verse":"נג זלעפה אחזתני מרשעים-- עזבי תורתך"},{"number":54,"verse":"נד זמרות היו-לי חקיך-- בבית מגורי"},{"number":55,"verse":"נה זכרתי בלילה שמך יהוה ואשמרה תורתך"},{"number":56,"verse":"נו זאת היתה-לי כי פקדיך נצרתי"},{"number":57,"verse":"נז חלקי יהוה אמרתי-- לשמר דבריך"},{"number":58,"verse":"נח חליתי פניך בכל-לב חנני כאמרתך"},{"number":59,"verse":"נט חשבתי דרכי ואשיבה רגלי אל-עדתיך"},{"number":60,"verse":"ס חשתי ולא התמהמהתי-- לשמר מצותיך"},{"number":61,"verse":"סא חבלי רשעים עודני תורתך לא שכחתי"},{"number":62,"verse":"סב חצות-לילה--אקום להודות לך על משפטי צדקך"},{"number":63,"verse":"סג חבר אני לכל-אשר יראוך ולשמרי פקודיך"},{"number":64,"verse":"סד חסדך יהוה מלאה הארץ חקיך למדני"},{"number":65,"verse":"סה טוב עשית עם-עבדך-- יהוה כדברך"},{"number":66,"verse":"סו טוב טעם ודעת למדני כי במצותיך האמנתי"},{"number":67,"verse":"סז טרם אענה אני שגג ועתה אמרתך שמרתי"},{"number":68,"verse":"סח טוב-אתה ומטיב למדני חקיך"},{"number":69,"verse":"סט טפלו עלי שקר זדים אני בכל-לב אצר פקודיך"},{"number":70,"verse":"ע טפש כחלב לבם אני תורתך שעשעתי"},{"number":71,"verse":"עא טוב-לי כי-עניתי-- למען אלמד חקיך"},{"number":72,"verse":"עב טוב-לי תורת-פיך-- מאלפי זהב וכסף"},{"number":73,"verse":"עג ידיך עשוני ויכוננוני הבינני ואלמדה מצותיך"},{"number":74,"verse":"עד יראיך יראוני וישמחו כי לדברך יחלתי"},{"number":75,"verse":"עה ידעתי יהוה כי-צדק משפטיך ואמונה עניתני"},{"number":76,"verse":"עו יהי-נא חסדך לנחמני-- כאמרתך לעבדך"},{"number":77,"verse":"עז יבאוני רחמיך ואחיה כי-תורתך שעשעי"},{"number":78,"verse":"עח יבשו זדים כי-שקר עותוני אני אשיח בפקודיך"},{"number":79,"verse":"עט ישובו לי יראיך וידעו (וידעי) עדתיך"},{"number":80,"verse":"פ יהי-לבי תמים בחקיך-- למען לא אבוש"},{"number":81,"verse":"פא כלתה לתשועתך נפשי לדברך יחלתי"},{"number":82,"verse":"פב כלו עיני לאמרתך-- לאמר מתי תנחמני"},{"number":83,"verse":"פג כי-הייתי כנאד בקיטור-- חקיך לא שכחתי"},{"number":84,"verse":"פד כמה ימי-עבדך מתי תעשה ברדפי משפט"},{"number":85,"verse":"פה כרו-לי זדים שיחות-- אשר לא כתורתך"},{"number":86,"verse":"פו כל-מצותיך אמונה שקר רדפוני עזרני"},{"number":87,"verse":"פז כמעט כלוני בארץ ואני לא-עזבתי פקדיך"},{"number":88,"verse":"פח כחסדך חיני ואשמרה עדות פיך"},{"number":89,"verse":"פט לעולם יהוה-- דברך נצב בשמים"},{"number":90,"verse":"צ לדר ודר אמונתך כוננת ארץ ותעמד"},{"number":91,"verse":"צא למשפטיך עמדו היום כי הכל עבדיך"},{"number":92,"verse":"צב לולי תורתך שעשעי-- אז אבדתי בעניי"},{"number":93,"verse":"צג לעולם לא-אשכח פקודיך כי בם חייתני"},{"number":94,"verse":"צד לך-אני הושיעני כי פקודיך דרשתי"},{"number":95,"verse":"צה לי קוו רשעים לאבדני עדתיך אתבונן"},{"number":96,"verse":"צו לכל-תכלה ראיתי קץ רחבה מצותך מאד"},{"number":97,"verse":"צז מה-אהבתי תורתך כל-היום היא שיחתי"},{"number":98,"verse":"צח מאיבי תחכמני מצותך כי לעולם היא-לי"},{"number":99,"verse":"צט מכל-מלמדי השכלתי כי עדותיך שיחה לי"},{"number":100,"verse":"ק מזקנים אתבונן כי פקודיך נצרתי"},{"number":101,"verse":"קא מכל-ארח רע כלאתי רגלי-- למען אשמר דברך"},{"number":102,"verse":"קב ממשפטיך לא-סרתי כי-אתה הורתני"},{"number":103,"verse":"קג מה-נמלצו לחכי אמרתך-- מדבש לפי"},{"number":104,"verse":"קד מפקודיך אתבונן על כן שנאתי כל-ארח שקר"},{"number":105,"verse":"קה נר-לרגלי דברך ואור לנתיבתי"},{"number":106,"verse":"קו נשבעתי ואקימה-- לשמר משפטי צדקך"},{"number":107,"verse":"קז נעניתי עד-מאד יהוה חיני כדברך"},{"number":108,"verse":"קח נדבות פי רצה-נא יהוה ומשפטיך למדני"},{"number":109,"verse":"קט נפשי בכפי תמיד ותורתך לא שכחתי"},{"number":110,"verse":"קי נתנו רשעים פח לי ומפקודיך לא תעיתי"},{"number":111,"verse":"קיא נחלתי עדותיך לעולם כי-ששון לבי המה"},{"number":112,"verse":"קיב נטיתי לבי לעשות חקיך-- לעולם עקב"},{"number":113,"verse":"קיג סעפים שנאתי ותורתך אהבתי"},{"number":114,"verse":"קיד סתרי ומגני אתה לדברך יחלתי"},{"number":115,"verse":"קטו סורו-ממני מרעים ואצרה מצות אלהי"},{"number":116,"verse":"קטז סמכני כאמרתך ואחיה ואל-תבישני משברי"},{"number":117,"verse":"קיז סעדני ואושעה ואשעה בחקיך תמיד"},{"number":118,"verse":"קיח סלית כל-שוגים מחקיך כי-שקר תרמיתם"},{"number":119,"verse":"קיט סגים--השבת כל-רשעי-ארץ לכן אהבתי עדתיך"},{"number":120,"verse":"קכ סמר מפחדך בשרי וממשפטיך יראתי"},{"number":121,"verse":"קכא עשיתי משפט וצדק בל-תניחני לעשקי"},{"number":122,"verse":"קכב ערב עבדך לטוב אל-יעשקני זדים"},{"number":123,"verse":"קכג עיני כלו לישועתך ולאמרת צדקך"},{"number":124,"verse":"קכד עשה עם-עבדך כחסדך וחקיך למדני"},{"number":125,"verse":"קכה עבדך-אני הבינני ואדעה עדתיך"},{"number":126,"verse":"קכו עת לעשות ליהוה-- הפרו תורתך"},{"number":127,"verse":"קכז על-כן אהבתי מצותיך-- מזהב ומפז"},{"number":128,"verse":"קכח על-כן כל-פקודי כל ישרתי כל-ארח שקר שנאתי"},{"number":129,"verse":"קכט פלאות עדותיך על-כן נצרתם נפשי"},{"number":130,"verse":"קל פתח דבריך יאיר מבין פתיים"},{"number":131,"verse":"קלא פי-פערתי ואשאפה כי למצותיך יאבתי"},{"number":132,"verse":"קלב פנה-אלי וחנני-- כמשפט לאהבי שמך"},{"number":133,"verse":"קלג פעמי הכן באמרתך ואל-תשלט-בי כל-און"},{"number":134,"verse":"קלד פדני מעשק אדם ואשמרה פקודיך"},{"number":135,"verse":"קלה פניך האר בעבדך ולמדני את-חקיך"},{"number":136,"verse":"קלו פלגי-מים ירדו עיני-- על לא-שמרו תורתך"},{"number":137,"verse":"קלז צדיק אתה יהוה וישר משפטיך"},{"number":138,"verse":"קלח צוית צדק עדתיך ואמונה מאד"},{"number":139,"verse":"קלט צמתתני קנאתי כי-שכחו דבריך צרי"},{"number":140,"verse":"קמ צרופה אמרתך מאד ועבדך אהבה"},{"number":141,"verse":"קמא צעיר אנכי ונבזה פקדיך לא שכחתי"},{"number":142,"verse":"קמב צדקתך צדק לעולם ותורתך אמת"},{"number":143,"verse":"קמג צר-ומצוק מצאוני מצותיך שעשעי"},{"number":144,"verse":"קמד צדק עדותיך לעולם הבינני ואחיה"},{"number":145,"verse":"קמה קראתי בכל-לב ענני יהוה חקיך אצרה"},{"number":146,"verse":"קמו קראתיך הושיעני ואשמרה עדתיך"},{"number":147,"verse":"קמז קדמתי בנשף ואשועה לדבריך (לדברך) יחלתי"},{"number":148,"verse":"קמח קדמו עיני אשמרות-- לשיח באמרתך"},{"number":149,"verse":"קמט קולי שמעה כחסדך יהוה כמשפטך חיני"},{"number":150,"verse":"קנ קרבו רדפי זמה מתורתך רחקו"},{"number":151,"verse":"קנא קרוב אתה יהוה וכל-מצותיך אמת"},{"number":152,"verse":"קנב קדם ידעתי מעדתיך כי לעולם יסדתם"},{"number":153,"verse":"קנג ראה-עניי וחלצני כי-תורתך לא שכחתי"},{"number":154,"verse":"קנד ריבה ריבי וגאלני לאמרתך חיני"},{"number":155,"verse":"קנה רחוק מרשעים ישועה כי חקיך לא דרשו"},{"number":156,"verse":"קנו רחמיך רבים יהוה כמשפטיך חיני"},{"number":157,"verse":"קנז רבים רדפי וצרי מעדותיך לא נטיתי"},{"number":158,"verse":"קנח ראיתי בגדים ואתקוטטה-- אשר אמרתך לא שמרו"},{"number":159,"verse":"קנט ראה כי-פקודיך אהבתי יהוה כחסדך חיני"},{"number":160,"verse":"קס ראש-דברך אמת ולעולם כל-משפט צדקך"},{"number":161,"verse":"קסא שרים רדפוני חנם ומדבריך (ומדברך) פחד לבי"},{"number":162,"verse":"קסב שש אנכי על-אמרתך-- כמוצא שלל רב"},{"number":163,"verse":"קסג שקר שנאתי ואתעבה תורתך אהבתי"},{"number":164,"verse":"קסד שבע ביום הללתיך-- על משפטי צדקך"},{"number":165,"verse":"קסה שלום רב לאהבי תורתך ואין-למו מכשול"},{"number":166,"verse":"קסו שברתי לישועתך יהוה ומצותיך עשיתי"},{"number":167,"verse":"קסז שמרה נפשי עדתיך ואהבם מאד"},{"number":168,"verse":"קסח שמרתי פקודיך ועדתיך כי כל-דרכי נגדך"},{"number":169,"verse":"קסט תקרב רנתי לפניך יהוה כדברך הבינני"},{"number":170,"verse":"קע תבוא תחנתי לפניך כאמרתך הצילני"},{"number":171,"verse":"קעא תבענה שפתי תהלה כי תלמדני חקיך"},{"number":172,"verse":"קעב תען לשוני אמרתך כי כל-מצותיך צדק"},{"number":173,"verse":"קעג תהי-ידך לעזרני כי פקודיך בחרתי"},{"number":174,"verse":"קעד תאבתי לישועתך יהוה ותורתך שעשעי"},{"number":175,"verse":"קעה תחי-נפשי ותהללך ומשפטך יעזרני"},{"number":176,"verse":"קעו תעיתי-- כשה אבד בקש עבדך כי מצותיך לא שכחתי"}]}