{"bibleAbbr":"HAC","bookName":"Psalms","bookEnglishName":"Psalms","chapterNumber":140,"verses":[{"number":1,"verse":"א למנצח מזמור לדוד"},{"number":2,"verse":"ב חלצני יהוה מאדם רע מאיש חמסים תנצרני"},{"number":3,"verse":"ג אשר חשבו רעות בלב כל-יום יגורו מלחמות"},{"number":4,"verse":"ד שננו לשונם כמו-נחש חמת עכשוב--תחת שפתימו סלה"},{"number":5,"verse":"ה שמרני יהוה מידי רשע-- מאיש חמסים תנצרני אשר חשבו לדחות פעמי"},{"number":6,"verse":"ו טמנו גאים פח לי-- וחבלים פרשו רשת ליד-מעגל מקשים שתו-לי סלה"},{"number":7,"verse":"ז אמרתי ליהוה אלי אתה האזינה יהוה קול תחנוני"},{"number":8,"verse":"ח יהוה אדני עז ישועתי סכתה לראשי ביום נשק"},{"number":9,"verse":"ט אל-תתן יהוה מאויי רשע זממו אל-תפק ירומו סלה"},{"number":10,"verse":"י ראש מסבי-- עמל שפתימו יכסומו (יכסימו)"},{"number":11,"verse":"יא ימיטו (ימוטו) עליהם גחלים באש יפלם במהמרות בל-יקומו"},{"number":12,"verse":"יב איש לשון בל-יכון בארץ איש-חמס רע--יצודנו למדחפת"},{"number":13,"verse":"יג ידעת (ידעתי)--כי-יעשה יהוה דין עני משפט אבינים [ (Psalms 140:14) יד אך צדיקים יודו לשמך ישבו ישרים את-פניך ]"}]}