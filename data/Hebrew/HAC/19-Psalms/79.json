{"bibleAbbr":"HAC","bookName":"Psalms","bookEnglishName":"Psalms","chapterNumber":79,"verses":[{"number":1,"verse":"א מזמור לאסף אלהים באו גוים בנחלתך-- טמאו את היכל קדשך שמו את-ירושלם לעיים"},{"number":2,"verse":"ב נתנו את-נבלת עבדיך-- מאכל לעוף השמים בשר חסידיך לחיתו-ארץ"},{"number":3,"verse":"ג שפכו דמם כמים--סביבות ירושלם ואין קובר"},{"number":4,"verse":"ד היינו חרפה לשכנינו לעג וקלס לסביבותינו"},{"number":5,"verse":"ה עד-מה יהוה תאנף לנצח תבער כמו-אש קנאתך"},{"number":6,"verse":"ו שפך חמתך-- אל הגוים אשר לא-ידעוך ועל ממלכות-- אשר בשמך לא קראו"},{"number":7,"verse":"ז כי אכל את-יעקב ואת-נוהו השמו"},{"number":8,"verse":"ח אל-תזכר-לנו עונת ראשנים מהר יקדמונו רחמיך-- כי דלונו מאד"},{"number":9,"verse":"ט עזרנו אלהי ישענו-- על-דבר כבוד-שמך והצילנו וכפר על-חטאתינו למען שמך"},{"number":10,"verse":"י למה יאמרו הגוים-- איה אלהיהם יודע בגיים (בגוים) לעינינו נקמת דם-עבדיך השפוך"},{"number":11,"verse":"יא תבוא לפניך אנקת אסיר כגדל זרועך--הותר בני תמותה"},{"number":12,"verse":"יב והשב לשכנינו שבעתים אל-חיקם חרפתם אשר חרפוך אדני"},{"number":13,"verse":"יג ואנחנו עמך וצאן מרעיתך-- נודה לך לעולם לדר ודר-- נספר תהלתך"}]}