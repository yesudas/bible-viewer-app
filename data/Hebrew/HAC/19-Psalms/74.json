{"bibleAbbr":"HAC","bookName":"Psalms","bookEnglishName":"Psalms","chapterNumber":74,"verses":[{"number":1,"verse":"א משכיל לאסף למה אלהים זנחת לנצח יעשן אפך בצאן מרעיתך"},{"number":2,"verse":"ב זכר עדתך קנית קדם-- גאלת שבט נחלתך הר-ציון זה שכנת בו"},{"number":3,"verse":"ג הרימה פעמיך למשאות נצח כל-הרע אויב בקדש"},{"number":4,"verse":"ד שאגו צרריך בקרב מועדך שמו אותתם אתות"},{"number":5,"verse":"ה יודע כמביא למעלה בסבך-עץ קרדמות"},{"number":6,"verse":"ו ועת (ועתה) פתוחיה יחד-- בכשיל וכילפות יהלמון"},{"number":7,"verse":"ז שלחו באש מקדשך לארץ חללו משכן-שמך"},{"number":8,"verse":"ח אמרו בלבם נינם יחד שרפו כל-מועדי-אל בארץ"},{"number":9,"verse":"ט אותתינו לא ראינו אין-עוד נביא ולא-אתנו ידע עד-מה"},{"number":10,"verse":"י עד-מתי אלהים יחרף צר ינאץ אויב שמך לנצח"},{"number":11,"verse":"יא למה תשיב ידך וימינך מקרב חוקך (חיקך) כלה"},{"number":12,"verse":"יב ואלהים מלכי מקדם פעל ישועות בקרב הארץ"},{"number":13,"verse":"יג אתה פוררת בעזך ים שברת ראשי תנינים על-המים"},{"number":14,"verse":"יד אתה רצצת ראשי לויתן תתננו מאכל לעם לציים"},{"number":15,"verse":"טו אתה בקעת מעין ונחל אתה הובשת נהרות איתן"},{"number":16,"verse":"טז לך יום אף-לך לילה אתה הכינות מאור ושמש"},{"number":17,"verse":"יז אתה הצבת כל-גבולות ארץ קיץ וחרף אתה יצרתם"},{"number":18,"verse":"יח זכר-זאת--אויב חרף יהוה ועם נבל נאצו שמך"},{"number":19,"verse":"יט אל-תתן לחית נפש תורך חית ענייך אל-תשכח לנצח"},{"number":20,"verse":"כ הבט לברית כי מלאו מחשכי-ארץ נאות חמס"},{"number":21,"verse":"כא אל-ישב דך נכלם עני ואביון יהללו שמך"},{"number":22,"verse":"כב קומה אלהים ריבה ריבך זכר חרפתך מני-נבל כל-היום"},{"number":23,"verse":"כג אל-תשכח קול צרריך שאון קמיך עלה תמיד"}]}