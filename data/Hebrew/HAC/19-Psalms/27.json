{"bibleAbbr":"HAC","bookName":"Psalms","bookEnglishName":"Psalms","chapterNumber":27,"verses":[{"number":1,"verse":"א לדוד יהוה אורי וישעי--ממי אירא יהוה מעוז-חיי ממי אפחד"},{"number":2,"verse":"ב בקרב עלי מרעים-- לאכל את-בשרי צרי ואיבי לי המה כשלו ונפלו"},{"number":3,"verse":"ג אם-תחנה עלי מחנה-- לא-יירא לבי אם-תקום עלי מלחמה-- בזאת אני בוטח"},{"number":4,"verse":"ד אחת שאלתי מאת-יהוה-- אותה אבקש שבתי בבית-יהוה כל-ימי חיי לחזות בנעם-יהוה ולבקר בהיכלו"},{"number":5,"verse":"ה כי יצפנני בסכה-- ביום רעה יסתרני בסתר אהלו בצור ירוממני"},{"number":6,"verse":"ו ועתה ירום ראשי על איבי סביבותי ואזבחה באהלו זבחי תרועה אשירה ואזמרה ליהוה"},{"number":7,"verse":"ז שמע-יהוה קולי אקרא וחנני וענני"},{"number":8,"verse":"ח לך אמר לבי--בקשו פני את-פניך יהוה אבקש"},{"number":9,"verse":"ט אל-תסתר פניך ממני-- אל תט-באף עבדך עזרתי היית אל-תטשני ואל-תעזבני אלהי ישעי"},{"number":10,"verse":"י כי-אבי ואמי עזבוני ויהוה יאספני"},{"number":11,"verse":"יא הורני יהוה דרכך ונחני בארח מישור--למען שוררי"},{"number":12,"verse":"יב אל-תתנני בנפש צרי כי קמו-בי עדי-שקר ויפח חמס"},{"number":13,"verse":"יג לולא--האמנתי לראות בטוב-יהוה בארץ חיים"},{"number":14,"verse":"יד קוה אל-יהוה חזק ויאמץ לבך וקוה אל-יהוה"}]}