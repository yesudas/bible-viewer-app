{"bibleAbbr":"HAC","bookName":"Psalms","bookEnglishName":"Psalms","chapterNumber":50,"verses":[{"number":1,"verse":"א מזמור לאסף אל אלהים יהוה-- דבר ויקרא-ארץ ממזרח-שמש עד-מבאו"},{"number":2,"verse":"ב מציון מכלל-יפי-- אלהים הופיע"},{"number":3,"verse":"ג יבא אלהינו ואל-יחרש אש-לפניו תאכל וסביביו נשערה מאד"},{"number":4,"verse":"ד יקרא אל-השמים מעל ואל-הארץ לדין עמו"},{"number":5,"verse":"ה אספו-לי חסידי-- כרתי בריתי עלי-זבח"},{"number":6,"verse":"ו ויגידו שמים צדקו כי-אלהים שפט הוא סלה"},{"number":7,"verse":"ז שמעה עמי ואדברה-- ישראל ואעידה בך אלהים אלהיך אנכי"},{"number":8,"verse":"ח לא על-זבחיך אוכיחך ועולתיך לנגדי תמיד"},{"number":9,"verse":"ט לא-אקח מביתך פר ממכלאתיך עתודים"},{"number":10,"verse":"י כי-לי כל-חיתו-יער בהמות בהררי-אלף"},{"number":11,"verse":"יא ידעתי כל-עוף הרים וזיז שדי עמדי"},{"number":12,"verse":"יב אם-ארעב לא-אמר לך כי-לי תבל ומלאה"},{"number":13,"verse":"יג האוכל בשר אבירים ודם עתודים אשתה"},{"number":14,"verse":"יד זבח לאלהים תודה ושלם לעליון נדריך"},{"number":15,"verse":"טו וקראני ביום צרה אחלצך ותכבדני"},{"number":16,"verse":"טז ולרשע אמר אלהים מה-לך לספר חקי ותשא בריתי עלי-פיך"},{"number":17,"verse":"יז ואתה שנאת מוסר ותשלך דברי אחריך"},{"number":18,"verse":"יח אם-ראית גנב ותרץ עמו ועם מנאפים חלקך"},{"number":19,"verse":"יט פיך שלחת ברעה ולשונך תצמיד מרמה"},{"number":20,"verse":"כ תשב באחיך תדבר בבן-אמך תתן-דפי"},{"number":21,"verse":"כא אלה עשית והחרשתי-- דמית היות-אהיה כמוך אוכיחך ואערכה לעיניך"},{"number":22,"verse":"כב בינו-נא זאת שכחי אלוה פן-אטרף ואין מציל"},{"number":23,"verse":"כג זבח תודה יכבדנני ושם דרך--אראנו בישע אלהים"}]}