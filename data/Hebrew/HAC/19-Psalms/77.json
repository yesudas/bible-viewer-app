{"bibleAbbr":"HAC","bookName":"Psalms","bookEnglishName":"Psalms","chapterNumber":77,"verses":[{"number":1,"verse":"א למנצח על-ידיתון (ידותון) לאסף מזמור"},{"number":2,"verse":"ב קולי אל-אלהים ואצעקה קולי אל-אלהים והאזין אלי"},{"number":3,"verse":"ג ביום צרתי אדני דרשתי ידי לילה נגרה--ולא תפוג מאנה הנחם נפשי"},{"number":4,"verse":"ד אזכרה אלהים ואהמיה אשיחה ותתעטף רוחי סלה"},{"number":5,"verse":"ה אחזת שמרות עיני נפעמתי ולא אדבר"},{"number":6,"verse":"ו חשבתי ימים מקדם-- שנות עולמים"},{"number":7,"verse":"ז אזכרה נגינתי בלילה עם-לבבי אשיחה ויחפש רוחי"},{"number":8,"verse":"ח הלעולמים יזנח אדני ולא-יסיף לרצות עוד"},{"number":9,"verse":"ט האפס לנצח חסדו גמר אמר לדר ודר"},{"number":10,"verse":"י השכח חנות אל אם-קפץ באף רחמיו סלה"},{"number":11,"verse":"יא ואמר חלותי היא-- שנות ימין עליון"},{"number":12,"verse":"יב אזכיר (אזכור) מעללי-יה כי-אזכרה מקדם פלאך"},{"number":13,"verse":"יג והגיתי בכל-פעלך ובעלילותיך אשיחה"},{"number":14,"verse":"יד אלהים בקדש דרכך מי-אל גדול כאלהים"},{"number":15,"verse":"טו אתה האל עשה פלא הודעת בעמים עזך"},{"number":16,"verse":"טז גאלת בזרוע עמך בני-יעקב ויוסף סלה"},{"number":17,"verse":"יז ראוך מים אלהים--ראוך מים יחילו אף ירגזו תהמות"},{"number":18,"verse":"יח זרמו מים עבות--קול נתנו שחקים אף-חצציך יתהלכו"},{"number":19,"verse":"יט קול רעמך בגלגל--האירו ברקים תבל רגזה ותרעש הארץ"},{"number":20,"verse":"כ בים דרכך--ושביליך (ושבילך) במים רבים ועקבותיך לא נדעו [ (Psalms 77:21) כא נחית כצאן עמך-- ביד-משה ואהרן ]"}]}