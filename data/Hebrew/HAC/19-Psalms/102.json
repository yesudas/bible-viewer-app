{"bibleAbbr":"HAC","bookName":"Psalms","bookEnglishName":"Psalms","chapterNumber":102,"verses":[{"number":1,"verse":"א תפלה לעני כי-יעטף-- ולפני יהוה ישפך שיחו"},{"number":2,"verse":"ב יהוה שמעה תפלתי ושועתי אליך תבוא"},{"number":3,"verse":"ג אל-תסתר פניך ממני-- ביום צר-לי הטה-אלי אזנך ביום אקרא מהר ענני"},{"number":4,"verse":"ד כי-כלו בעשן ימי ועצמותי כמוקד נחרו"},{"number":5,"verse":"ה הוכה-כעשב ויבש לבי כי-שכחתי מאכל לחמי"},{"number":6,"verse":"ו מקול אנחתי-- דבקה עצמי לבשרי"},{"number":7,"verse":"ז דמיתי לקאת מדבר הייתי ככוס חרבות"},{"number":8,"verse":"ח שקדתי ואהיה-- כצפור בודד על-גג"},{"number":9,"verse":"ט כל-היום חרפוני אויבי מהוללי בי נשבעו"},{"number":10,"verse":"י כי-אפר כלחם אכלתי ושקוי בבכי מסכתי"},{"number":11,"verse":"יא מפני-זעמך וקצפך-- כי נשאתני ותשליכני"},{"number":12,"verse":"יב ימי כצל נטוי ואני כעשב איבש"},{"number":13,"verse":"יג ואתה יהוה לעולם תשב וזכרך לדר ודר"},{"number":14,"verse":"יד אתה תקום תרחם ציון כי-עת לחננה כי-בא מועד"},{"number":15,"verse":"טו כי-רצו עבדיך את-אבניה ואת-עפרה יחננו"},{"number":16,"verse":"טז וייראו גוים את-שם יהוה וכל-מלכי הארץ את-כבודך"},{"number":17,"verse":"יז כי-בנה יהוה ציון-- נראה בכבודו"},{"number":18,"verse":"יח פנה אל-תפלת הערער ולא-בזה את-תפלתם"},{"number":19,"verse":"יט תכתב זאת לדור אחרון ועם נברא יהלל-יה"},{"number":20,"verse":"כ כי-השקיף ממרום קדשו יהוה משמים אל-ארץ הביט"},{"number":21,"verse":"כא לשמע אנקת אסיר לפתח בני תמותה"},{"number":22,"verse":"כב לספר בציון שם יהוה ותהלתו בירושלם"},{"number":23,"verse":"כג בהקבץ עמים יחדו וממלכות לעבד את-יהוה"},{"number":24,"verse":"כד ענה בדרך כחו (כחי) קצר ימי"},{"number":25,"verse":"כה אמר--אלי אל תעלני בחצי ימי בדור דורים שנותיך"},{"number":26,"verse":"כו לפנים הארץ יסדת ומעשה ידיך שמים"},{"number":27,"verse":"כז המה יאבדו-- ואתה תעמד וכלם כבגד יבלו כלבוש תחליפם ויחלפו"},{"number":28,"verse":"כח ואתה-הוא ושנותיך לא יתמו [ (Psalms 102:29) כט בני-עבדיך ישכונו וזרעם לפניך יכון ]"}]}