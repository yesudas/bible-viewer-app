{"bibleAbbr":"HAC","bookName":"Psalms","bookEnglishName":"Psalms","chapterNumber":44,"verses":[{"number":1,"verse":"א למנצח לבני-קרח משכיל"},{"number":2,"verse":"ב אלהים באזנינו שמענו-- אבותינו ספרו-לנו פעל פעלת בימיהם בימי קדם"},{"number":3,"verse":"ג אתה ידך גוים הורשת-- ותטעם תרע לאמים ותשלחם"},{"number":4,"verse":"ד כי לא בחרבם ירשו ארץ וזרועם לא-הושיעה-למו כי-ימינך וזרועך ואור פניך-- כי רציתם"},{"number":5,"verse":"ה אתה-הוא מלכי אלהים צוה ישועות יעקב"},{"number":6,"verse":"ו בך צרינו ננגח בשמך נבוס קמינו"},{"number":7,"verse":"ז כי לא בקשתי אבטח וחרבי לא תושיעני"},{"number":8,"verse":"ח כי הושעתנו מצרינו ומשנאינו הבישות"},{"number":9,"verse":"ט באלהים הללנו כל-היום ושמך לעולם נודה סלה"},{"number":10,"verse":"י אף-זנחת ותכלימנו ולא-תצא בצבאותינו"},{"number":11,"verse":"יא תשיבנו אחור מני-צר ומשנאינו שסו למו"},{"number":12,"verse":"יב תתננו כצאן מאכל ובגוים זריתנו"},{"number":13,"verse":"יג תמכר-עמך בלא-הון ולא-רבית במחיריהם"},{"number":14,"verse":"יד תשימנו חרפה לשכנינו לעג וקלס לסביבותינו"},{"number":15,"verse":"טו תשימנו משל בגוים מנוד-ראש בלאמים"},{"number":16,"verse":"טז כל-היום כלמתי נגדי ובשת פני כסתני"},{"number":17,"verse":"יז מקול מחרף ומגדף מפני אויב ומתנקם"},{"number":18,"verse":"יח כל-זאת באתנו ולא שכחנוך ולא-שקרנו בבריתך"},{"number":19,"verse":"יט לא-נסוג אחור לבנו ותט אשרינו מני ארחך"},{"number":20,"verse":"כ כי דכיתנו במקום תנים ותכס עלינו בצלמות"},{"number":21,"verse":"כא אם-שכחנו שם אלהינו ונפרש כפינו לאל זר"},{"number":22,"verse":"כב הלא אלהים יחקר-זאת כי-הוא ידע תעלמות לב"},{"number":23,"verse":"כג כי-עליך הרגנו כל-היום נחשבנו כצאן טבחה"},{"number":24,"verse":"כד עורה למה תישן אדני הקיצה אל-תזנח לנצח"},{"number":25,"verse":"כה למה-פניך תסתיר תשכח ענינו ולחצנו"},{"number":26,"verse":"כו כי שחה לעפר נפשנו דבקה לארץ בטננו [ (Psalms 44:27) כז קומה עזרתה לנו ופדנו למען חסדך ]"}]}