{"bibleAbbr":"HAC","bookName":"Psalms","bookEnglishName":"Psalms","chapterNumber":96,"verses":[{"number":1,"verse":"א שירו ליהוה שיר חדש שירו ליהוה כל-הארץ"},{"number":2,"verse":"ב שירו ליהוה ברכו שמו בשרו מיום-ליום ישועתו"},{"number":3,"verse":"ג ספרו בגוים כבודו בכל-העמים נפלאותיו"},{"number":4,"verse":"ד כי גדול יהוה ומהלל מאד נורא הוא על-כל-אלהים"},{"number":5,"verse":"ה כי כל-אלהי העמים אלילים ויהוה שמים עשה"},{"number":6,"verse":"ו הוד-והדר לפניו עז ותפארת במקדשו"},{"number":7,"verse":"ז הבו ליהוה משפחות עמים הבו ליהוה כבוד ועז"},{"number":8,"verse":"ח הבו ליהוה כבוד שמו שאו-מנחה ובאו לחצרותיו"},{"number":9,"verse":"ט השתחוו ליהוה בהדרת-קדש חילו מפניו כל-הארץ"},{"number":10,"verse":"י אמרו בגוים יהוה מלך-- אף-תכון תבל בל-תמוט ידין עמים במישרים"},{"number":11,"verse":"יא ישמחו השמים ותגל הארץ ירעם הים ומלאו"},{"number":12,"verse":"יב יעלז שדי וכל-אשר-בו אז ירננו כל-עצי-יער"},{"number":13,"verse":"יג לפני יהוה כי בא-- כי בא לשפט הארץ ישפט-תבל בצדק ועמים באמונתו"}]}