{"bibleAbbr":"HAC","bookName":"Psalms","bookEnglishName":"Psalms","chapterNumber":16,"verses":[{"number":1,"verse":"א מכתם לדוד שמרני אל כי-חסיתי בך"},{"number":2,"verse":"ב אמרת ליהוה אדני אתה טובתי בל-עליך"},{"number":3,"verse":"ג לקדושים אשר-בארץ המה ואדירי כל-חפצי-בם"},{"number":4,"verse":"ד ירבו עצבותם אחר מהרו בל-אסיך נסכיהם מדם ובל-אשא את-שמותם על-שפתי"},{"number":5,"verse":"ה יהוה מנת-חלקי וכוסי-- אתה תומיך גורלי"},{"number":6,"verse":"ו חבלים נפלו-לי בנעמים אף-נחלת שפרה עלי"},{"number":7,"verse":"ז אברך--את-יהוה אשר יעצני אף-לילות יסרוני כליותי"},{"number":8,"verse":"ח שויתי יהוה לנגדי תמיד כי מימיני בל-אמוט"},{"number":9,"verse":"ט לכן שמח לבי--ויגל כבודי אף-בשרי ישכן לבטח"},{"number":10,"verse":"י כי לא-תעזב נפשי לשאול לא-תתן חסידך לראות שחת"},{"number":11,"verse":"יא תודיעני ארח חיים שבע שמחות את-פניך נעמות בימינך נצח"}]}