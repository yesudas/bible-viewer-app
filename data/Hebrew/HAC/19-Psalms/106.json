{"bibleAbbr":"HAC","bookName":"Psalms","bookEnglishName":"Psalms","chapterNumber":106,"verses":[{"number":1,"verse":"א הללו-יה הודו ליהוה כי-טוב-- כי לעולם חסדו"},{"number":2,"verse":"ב מי--ימלל גבורות יהוה ישמיע כל-תהלתו"},{"number":3,"verse":"ג אשרי שמרי משפט עשה צדקה בכל-עת"},{"number":4,"verse":"ד זכרני יהוה ברצון עמך פקדני בישועתך"},{"number":5,"verse":"ה לראות בטובת בחיריך-- לשמח בשמחת גויך להתהלל עם-נחלתך"},{"number":6,"verse":"ו חטאנו עם-אבותינו העוינו הרשענו"},{"number":7,"verse":"ז אבותינו במצרים לא-השכילו נפלאותיך-- לא זכרו את-רב חסדיך וימרו על-ים בים-סוף"},{"number":8,"verse":"ח ויושיעם למען שמו-- להודיע את-גבורתו"},{"number":9,"verse":"ט ויגער בים-סוף ויחרב ויוליכם בתהמות כמדבר"},{"number":10,"verse":"י ויושיעם מיד שונא ויגאלם מיד אויב"},{"number":11,"verse":"יא ויכסו-מים צריהם אחד מהם לא נותר"},{"number":12,"verse":"יב ויאמינו בדבריו ישירו תהלתו"},{"number":13,"verse":"יג מהרו שכחו מעשיו לא-חכו לעצתו"},{"number":14,"verse":"יד ויתאוו תאוה במדבר וינסו-אל בישימון"},{"number":15,"verse":"טו ויתן להם שאלתם וישלח רזון בנפשם"},{"number":16,"verse":"טז ויקנאו למשה במחנה לאהרן קדוש יהוה"},{"number":17,"verse":"יז תפתח-ארץ ותבלע דתן ותכס על-עדת אבירם"},{"number":18,"verse":"יח ותבער-אש בעדתם להבה תלהט רשעים"},{"number":19,"verse":"יט יעשו-עגל בחרב וישתחוו למסכה"},{"number":20,"verse":"כ וימירו את-כבודם בתבנית שור אכל עשב"},{"number":21,"verse":"כא שכחו אל מושיעם-- עשה גדלות במצרים"},{"number":22,"verse":"כב נפלאות בארץ חם נוראות על-ים-סוף"},{"number":23,"verse":"כג ויאמר להשמידם לולי משה בחירו-- עמד בפרץ לפניו להשיב חמתו מהשחית"},{"number":24,"verse":"כד וימאסו בארץ חמדה לא-האמינו לדברו"},{"number":25,"verse":"כה וירגנו באהליהם לא שמעו בקול יהוה"},{"number":26,"verse":"כו וישא ידו להם-- להפיל אותם במדבר"},{"number":27,"verse":"כז ולהפיל זרעם בגוים ולזרותם בארצות"},{"number":28,"verse":"כח ויצמדו לבעל פעור ויאכלו זבחי מתים"},{"number":29,"verse":"כט ויכעיסו במעלליהם ותפרץ-בם מגפה"},{"number":30,"verse":"ל ויעמד פינחס ויפלל ותעצר המגפה"},{"number":31,"verse":"לא ותחשב לו לצדקה לדר ודר עד-עולם"},{"number":32,"verse":"לב ויקציפו על-מי מריבה וירע למשה בעבורם"},{"number":33,"verse":"לג כי-המרו את-רוחו ויבטא בשפתיו"},{"number":34,"verse":"לד לא-השמידו את-העמים-- אשר אמר יהוה להם"},{"number":35,"verse":"לה ויתערבו בגוים וילמדו מעשיהם"},{"number":36,"verse":"לו ויעבדו את-עצביהם ויהיו להם למוקש"},{"number":37,"verse":"לז ויזבחו את-בניהם ואת-בנותיהם-- לשדים"},{"number":38,"verse":"לח וישפכו דם נקי דם-בניהם ובנותיהם-- אשר זבחו לעצבי כנען ותחנף הארץ בדמים"},{"number":39,"verse":"לט ויטמאו במעשיהם ויזנו במעלליהם"},{"number":40,"verse":"מ ויחר-אף יהוה בעמו ויתעב את-נחלתו"},{"number":41,"verse":"מא ויתנם ביד-גוים וימשלו בהם שנאיהם"},{"number":42,"verse":"מב וילחצום אויביהם ויכנעו תחת ידם"},{"number":43,"verse":"מג פעמים רבות יצילם והמה ימרו בעצתם וימכו בעונם"},{"number":44,"verse":"מד וירא בצר להם-- בשמעו את-רנתם"},{"number":45,"verse":"מה ויזכר להם בריתו וינחם כרב חסדו"},{"number":46,"verse":"מו ויתן אותם לרחמים-- לפני כל-שוביהם"},{"number":47,"verse":"מז הושיענו יהוה אלהינו וקבצנו מן-הגוים להדות לשם קדשך להשתבח בתהלתך"},{"number":48,"verse":"מח ברוך יהוה אלהי ישראל מן-העולם ועד העולם-- ואמר כל-העם אמן הללו-יה"}]}