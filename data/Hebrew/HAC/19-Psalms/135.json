{"bibleAbbr":"HAC","bookName":"Psalms","bookEnglishName":"Psalms","chapterNumber":135,"verses":[{"number":1,"verse":"א הללו-יה הללו את-שם יהוה הללו עבדי יהוה"},{"number":2,"verse":"ב שעמדים בבית יהוה-- בחצרות בית אלהינו"},{"number":3,"verse":"ג הללו-יה כי-טוב יהוה זמרו לשמו כי נעים"},{"number":4,"verse":"ד כי-יעקב בחר לו יה ישראל לסגלתו"},{"number":5,"verse":"ה כי אני ידעתי כי-גדול יהוה ואדנינו מכל-אלהים"},{"number":6,"verse":"ו כל אשר-חפץ יהוה עשה בשמים ובארץ-- בימים וכל-תהמות"},{"number":7,"verse":"ז מעלה נשאים מקצה הארץ ברקים למטר עשה מוצא-רוח מאוצרותיו"},{"number":8,"verse":"ח שהכה בכורי מצרים-- מאדם עד-בהמה"},{"number":9,"verse":"ט שלח אותת ומפתים--בתוככי מצרים בפרעה ובכל-עבדיו"},{"number":10,"verse":"י שהכה גוים רבים והרג מלכים עצומים"},{"number":11,"verse":"יא לסיחון מלך האמרי ולעוג מלך הבשן ולכל ממלכות כנען"},{"number":12,"verse":"יב ונתן ארצם נחלה-- נחלה לישראל עמו"},{"number":13,"verse":"יג יהוה שמך לעולם יהוה זכרך לדר-ודר"},{"number":14,"verse":"יד כי-ידין יהוה עמו ועל-עבדיו יתנחם"},{"number":15,"verse":"טו עצבי הגוים כסף וזהב מעשה ידי אדם"},{"number":16,"verse":"טז פה-להם ולא ידברו עינים להם ולא יראו"},{"number":17,"verse":"יז אזנים להם ולא יאזינו אף אין-יש-רוח בפיהם"},{"number":18,"verse":"יח כמוהם יהיו עשיהם-- כל אשר-בטח בהם"},{"number":19,"verse":"יט בית ישראל ברכו את-יהוה בית אהרן ברכו את-יהוה"},{"number":20,"verse":"כ בית הלוי ברכו את-יהוה יראי יהוה ברכו את-יהוה"},{"number":21,"verse":"כא ברוך יהוה מציון-- שכן ירושלם הללו-יה"}]}