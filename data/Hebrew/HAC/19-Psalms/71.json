{"bibleAbbr":"HAC","bookName":"Psalms","bookEnglishName":"Psalms","chapterNumber":71,"verses":[{"number":1,"verse":"א בך-יהוה חסיתי אל-אבושה לעולם"},{"number":2,"verse":"ב בצדקתך תצילני ותפלטני הטה-אלי אזנך והושיעני"},{"number":3,"verse":"ג היה לי לצור מעון לבוא-- תמיד צוית להושיעני כי-סלעי ומצודתי אתה"},{"number":4,"verse":"ד אלהי--פלטני מיד רשע מכף מעול וחומץ"},{"number":5,"verse":"ה כי-אתה תקותי אדני יהוה מבטחי מנעורי"},{"number":6,"verse":"ו עליך נסמכתי מבטן--ממעי אמי אתה גוזי בך תהלתי תמיד"},{"number":7,"verse":"ז כמופת הייתי לרבים ואתה מחסי-עז"},{"number":8,"verse":"ח ימלא פי תהלתך כל-היום תפארתך"},{"number":9,"verse":"ט אל-תשליכני לעת זקנה ככלות כחי אל-תעזבני"},{"number":10,"verse":"י כי-אמרו אויבי לי ושמרי נפשי נועצו יחדו"},{"number":11,"verse":"יא לאמר אלהים עזבו רדפו ותפשוהו כי-אין מציל"},{"number":12,"verse":"יב אלהים אל-תרחק ממני אלהי לעזרתי חישה (חושה)"},{"number":13,"verse":"יג יבשו יכלו שטני נפשי יעטו חרפה וכלמה--מבקשי רעתי"},{"number":14,"verse":"יד ואני תמיד איחל והוספתי על-כל-תהלתך"},{"number":15,"verse":"טו פי יספר צדקתך--כל-היום תשועתך כי לא ידעתי ספרות"},{"number":16,"verse":"טז אבוא--בגברות אדני יהוה אזכיר צדקתך לבדך"},{"number":17,"verse":"יז אלהים למדתני מנעורי ועד-הנה אגיד נפלאותיך"},{"number":18,"verse":"יח וגם עד-זקנה ושיבה-- אלהים אל-תעזבני עד-אגיד זרועך לדור לכל-יבוא גבורתך"},{"number":19,"verse":"יט וצדקתך אלהים עד-מרום אשר-עשית גדלות אלהים מי כמוך"},{"number":20,"verse":"כ אשר הראיתנו (הראיתני) צרות רבות-- ורעות תשוב תחינו (תחיני) ומתהמות הארץ תשוב תעלני"},{"number":21,"verse":"כא תרב גדלתי ותסב תנחמני"},{"number":22,"verse":"כב גם-אני אודך בכלי-נבל-- אמתך אלהי אזמרה לך בכנור-- קדוש ישראל"},{"number":23,"verse":"כג תרננה שפתי כי אזמרה-לך ונפשי אשר פדית"},{"number":24,"verse":"כד גם-לשוני-- כל-היום תהגה צדקתך כי-בשו כי-חפרו מבקשי רעתי"}]}