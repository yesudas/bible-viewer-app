{"bibleAbbr":"HAC","bookName":"Psalms","bookEnglishName":"Psalms","chapterNumber":109,"verses":[{"number":1,"verse":"א למנצח לדוד מזמור אלהי תהלתי אל-תחרש"},{"number":2,"verse":"ב כי פי רשע ופי-מרמה--עלי פתחו דברו אתי לשון שקר"},{"number":3,"verse":"ג ודברי שנאה סבבוני וילחמוני חנם"},{"number":4,"verse":"ד תחת-אהבתי ישטנוני ואני תפלה"},{"number":5,"verse":"ה וישימו עלי רעה תחת טובה ושנאה תחת אהבתי"},{"number":6,"verse":"ו הפקד עליו רשע ושטן יעמד על-ימינו"},{"number":7,"verse":"ז בהשפטו יצא רשע ותפלתו תהיה לחטאה"},{"number":8,"verse":"ח יהיו-ימיו מעטים פקדתו יקח אחר"},{"number":9,"verse":"ט יהיו-בניו יתומים ואשתו אלמנה"},{"number":10,"verse":"י ונוע ינועו בניו ושאלו ודרשו מחרבותיהם"},{"number":11,"verse":"יא ינקש נושה לכל-אשר-לו ויבזו זרים יגיעו"},{"number":12,"verse":"יב אל-יהי-לו משך חסד ואל-יהי חונן ליתומיו"},{"number":13,"verse":"יג יהי-אחריתו להכרית בדור אחר ימח שמם"},{"number":14,"verse":"יד יזכר עון אבתיו--אל-יהוה וחטאת אמו אל-תמח"},{"number":15,"verse":"טו יהיו נגד-יהוה תמיד ויכרת מארץ זכרם"},{"number":16,"verse":"טז יען-- אשר לא זכר עשות חסד וירדף איש-עני ואביון--ונכאה לבב למותת"},{"number":17,"verse":"יז ויאהב קללה ותבואהו ולא-חפץ בברכה ותרחק ממנו"},{"number":18,"verse":"יח וילבש קללה כמדו ותבא כמים בקרבו וכשמן בעצמותיו"},{"number":19,"verse":"יט תהי-לו כבגד יעטה ולמזח תמיד יחגרה"},{"number":20,"verse":"כ זאת פעלת שטני מאת יהוה והדברים רע על-נפשי"},{"number":21,"verse":"כא ואתה יהוה אדני-- עשה-אתי למען שמך כי-טוב חסדך הצילני"},{"number":22,"verse":"כב כי-עני ואביון אנכי ולבי חלל בקרבי"},{"number":23,"verse":"כג כצל-כנטותו נהלכתי ננערתי כארבה"},{"number":24,"verse":"כד ברכי כשלו מצום ובשרי כחש משמן"},{"number":25,"verse":"כה ואני הייתי חרפה להם יראוני יניעון ראשם"},{"number":26,"verse":"כו עזרני יהוה אלהי הושיעני כחסדך"},{"number":27,"verse":"כז וידעו כי-ידך זאת אתה יהוה עשיתה"},{"number":28,"verse":"כח יקללו-המה ואתה תברך קמו ויבשו--ועבדך ישמח"},{"number":29,"verse":"כט ילבשו שוטני כלמה ויעטו כמעיל בשתם"},{"number":30,"verse":"ל אודה יהוה מאד בפי ובתוך רבים אהללנו"},{"number":31,"verse":"לא כי-יעמד לימין אביון-- להושיע משפטי נפשו"}]}