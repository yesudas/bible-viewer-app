{"bibleAbbr":"HAC","bookName":"Psalms","bookEnglishName":"Psalms","chapterNumber":143,"verses":[{"number":1,"verse":"א מזמור לדוד יהוה שמע תפלתי-- האזינה אל-תחנוני באמנתך ענני בצדקתך"},{"number":2,"verse":"ב ואל-תבוא במשפט את-עבדך כי לא-יצדק לפניך כל-חי"},{"number":3,"verse":"ג כי רדף אויב נפשי-- דכא לארץ חיתי הושבני במחשכים כמתי עולם"},{"number":4,"verse":"ד ותתעטף עלי רוחי בתוכי ישתומם לבי"},{"number":5,"verse":"ה זכרתי ימים מקדם-- הגיתי בכל-פעלך במעשה ידיך אשוחח"},{"number":6,"verse":"ו פרשתי ידי אליך נפשי כארץ-עיפה לך סלה"},{"number":7,"verse":"ז מהר ענני יהוה-- כלתה רוחי אל-תסתר פניך ממני ונמשלתי עם-ירדי בור"},{"number":8,"verse":"ח השמיעני בבקר חסדך-- כי-בך בטחתי הודיעני דרך-זו אלך-- כי-אליך נשאתי נפשי"},{"number":9,"verse":"ט הצילני מאיבי יהוה-- אליך כסתי"},{"number":10,"verse":"י למדני לעשות רצונך-- כי-אתה אלוהי רוחך טובה תנחני בארץ מישור"},{"number":11,"verse":"יא למען-שמך יהוה תחיני בצדקתך תוציא מצרה נפשי"},{"number":12,"verse":"יב ובחסדך תצמית איבי והאבדת כל-צררי נפשי--כי אני עבדך"}]}