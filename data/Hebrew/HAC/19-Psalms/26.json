{"bibleAbbr":"HAC","bookName":"Psalms","bookEnglishName":"Psalms","chapterNumber":26,"verses":[{"number":1,"verse":"א לדוד שפטני יהוה-- כי-אני בתמי הלכתי וביהוה בטחתי לא אמעד"},{"number":2,"verse":"ב בחנני יהוה ונסני צרופה (צרפה) כליותי ולבי"},{"number":3,"verse":"ג כי-חסדך לנגד עיני והתהלכתי באמתך"},{"number":4,"verse":"ד לא-ישבתי עם-מתי-שוא ועם נעלמים לא אבוא"},{"number":5,"verse":"ה שנאתי קהל מרעים ועם-רשעים לא אשב"},{"number":6,"verse":"ו ארחץ בנקיון כפי ואסבבה את-מזבחך יהוה"},{"number":7,"verse":"ז לשמע בקול תודה ולספר כל-נפלאותיך"},{"number":8,"verse":"ח יהוה--אהבתי מעון ביתך ומקום משכן כבודך"},{"number":9,"verse":"ט אל-תאסף עם-חטאים נפשי ועם-אנשי דמים חיי"},{"number":10,"verse":"י אשר-בידיהם זמה וימינם מלאה שחד"},{"number":11,"verse":"יא ואני בתמי אלך פדני וחנני"},{"number":12,"verse":"יב רגלי עמדה במישור במקהלים אברך יהוה"}]}