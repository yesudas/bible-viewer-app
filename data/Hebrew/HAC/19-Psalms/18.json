{"bibleAbbr":"HAC","bookName":"Psalms","bookEnglishName":"Psalms","chapterNumber":18,"verses":[{"number":1,"verse":"א למנצח לעבד יהוה--לדוד אשר דבר ליהוה את-דברי השירה הזאת-- ביום הציל-יהוה אותו מכף כל-איביו ומיד שאול"},{"number":2,"verse":"ב ויאמר-- ארחמך יהוה חזקי"},{"number":3,"verse":"ג יהוה סלעי ומצודתי-- ומפלטי אלי צורי אחסה-בו מגני וקרן-ישעי משגבי"},{"number":4,"verse":"ד מהלל אקרא יהוה ומן-איבי אושע"},{"number":5,"verse":"ה אפפוני חבלי-מות ונחלי בליעל יבעתוני"},{"number":6,"verse":"ו חבלי שאול סבבוני קדמוני מוקשי מות"},{"number":7,"verse":"ז בצר-לי אקרא יהוה-- ואל-אלהי אשוע ישמע מהיכלו קולי ושועתי לפניו תבוא באזניו"},{"number":8,"verse":"ח ותגעש ותרעש הארץ-- ומוסדי הרים ירגזו ויתגעשו כי-חרה לו"},{"number":9,"verse":"ט עלה עשן באפו-- ואש-מפיו תאכל גחלים בערו ממנו"},{"number":10,"verse":"י ויט שמים וירד וערפל תחת רגליו"},{"number":11,"verse":"יא וירכב על-כרוב ויעף וידא על-כנפי-רוח"},{"number":12,"verse":"יב ישת חשך סתרו-- סביבותיו סכתו חשכת-מים עבי שחקים"},{"number":13,"verse":"יג מנגה נגדו עביו עברו--ברד וגחלי-אש"},{"number":14,"verse":"יד וירעם בשמים יהוה--ועליון יתן קלו ברד וגחלי-אש"},{"number":15,"verse":"טו וישלח חציו ויפיצם וברקים רב ויהמם"},{"number":16,"verse":"טז ויראו אפיקי מים ויגלו מוסדות תבל מגערתך יהוה-- מנשמת רוח אפך"},{"number":17,"verse":"יז ישלח ממרום יקחני ימשני ממים רבים"},{"number":18,"verse":"יח יצילני מאיבי עז ומשנאי כי-אמצו ממני"},{"number":19,"verse":"יט יקדמוני ביום-אידי ויהי-יהוה למשען לי"},{"number":20,"verse":"כ ויוציאני למרחב יחלצני כי חפץ בי"},{"number":21,"verse":"כא יגמלני יהוה כצדקי כבר ידי ישיב לי"},{"number":22,"verse":"כב כי-שמרתי דרכי יהוה ולא-רשעתי מאלהי"},{"number":23,"verse":"כג כי כל-משפטיו לנגדי וחקתיו לא-אסיר מני"},{"number":24,"verse":"כד ואהי תמים עמו ואשתמר מעוני"},{"number":25,"verse":"כה וישב-יהוה לי כצדקי כבר ידי לנגד עיניו"},{"number":26,"verse":"כו עם-חסיד תתחסד עם-גבר תמים תתמם"},{"number":27,"verse":"כז עם-נבר תתברר ועם-עקש תתפתל"},{"number":28,"verse":"כח כי-אתה עם-עני תושיע ועינים רמות תשפיל"},{"number":29,"verse":"כט כי-אתה תאיר נרי יהוה אלהי יגיה חשכי"},{"number":30,"verse":"ל כי-בך ארץ גדוד ובאלהי אדלג-שור"},{"number":31,"verse":"לא האל תמים דרכו אמרת-יהוה צרופה מגן הוא לכל החסים בו"},{"number":32,"verse":"לב כי מי אלוה מבלעדי יהוה ומי צור זולתי אלהינו"},{"number":33,"verse":"לג האל המאזרני חיל ויתן תמים דרכי"},{"number":34,"verse":"לד משוה רגלי כאילות ועל במתי יעמידני"},{"number":35,"verse":"לה מלמד ידי למלחמה ונחתה קשת-נחושה זרועתי"},{"number":36,"verse":"לו ותתן-לי מגן ישעך וימינך תסעדני וענותך תרבני"},{"number":37,"verse":"לז תרחיב צעדי תחתי ולא מעדו קרסלי"},{"number":38,"verse":"לח ארדוף אויבי ואשיגם ולא-אשוב עד-כלותם"},{"number":39,"verse":"לט אמחצם ולא-יכלו קום יפלו תחת רגלי"},{"number":40,"verse":"מ ותאזרני חיל למלחמה תכריע קמי תחתי"},{"number":41,"verse":"מא ואיבי נתתה לי ערף ומשנאי אצמיתם"},{"number":42,"verse":"מב ישועו ואין-מושיע על-יהוה ולא ענם"},{"number":43,"verse":"מג ואשחקם כעפר על-פני-רוח כטיט חוצות אריקם"},{"number":44,"verse":"מד תפלטני מריבי-עם תשימני לראש גוים עם לא-ידעתי יעבדוני"},{"number":45,"verse":"מה לשמע אזן ישמעו לי בני-נכר יכחשו-לי"},{"number":46,"verse":"מו בני-נכר יבלו ויחרגו ממסגרותיהם"},{"number":47,"verse":"מז חי-יהוה וברוך צורי וירום אלוהי ישעי"},{"number":48,"verse":"מח האל--הנותן נקמות לי וידבר עמים תחתי"},{"number":49,"verse":"מט מפלטי מאיבי אף מן-קמי תרוממני מאיש חמס תצילני"},{"number":50,"verse":"נ על-כן אודך בגוים יהוה ולשמך אזמרה [ (Psalms 18:51) נא מגדל ישועות מלכו ועשה חסד למשיחו--לדוד ולזרעו עד-עולם ]"}]}