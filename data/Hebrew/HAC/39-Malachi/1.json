{"bibleAbbr":"HAC","bookName":"Malachi","bookEnglishName":"Malachi","chapterNumber":1,"verses":[{"number":1,"verse":"א משא דבר יהוה אל ישראל ביד מלאכי"},{"number":2,"verse":"ב אהבתי אתכם אמר יהוה ואמרתם במה אהבתנו הלוא אח עשו ליעקב נאם יהוה ואהב את יעקב"},{"number":3,"verse":"ג ואת עשו שנאתי ואשים את הריו שממה ואת נחלתו לתנות מדבר"},{"number":4,"verse":"ד כי תאמר אדום רששנו ונשוב ונבנה חרבות--כה אמר יהוה צבאות המה יבנו ואני אהרוס וקראו להם גבול רשעה והעם אשר זעם יהוה עד עולם"},{"number":5,"verse":"ה ועיניכם תראינה ואתם תאמרו יגדל יהוה מעל לגבול ישראל"},{"number":6,"verse":"ו בן יכבד אב ועבד אדניו ואם אב אני איה כבודי ואם אדונים אני איה מוראי אמר יהוה צבאות לכם הכהנים בוזי שמי ואמרתם במה בזינו את שמך"},{"number":7,"verse":"ז מגישים על מזבחי לחם מגאל ואמרתם במה גאלנוך באמרכם שלחן יהוה נבזה הוא"},{"number":8,"verse":"ח וכי תגישון עור לזבח אין רע וכי תגישו פסח וחלה אין רע הקריבהו נא לפחתך הירצך או הישא פניך--אמר יהוה צבאות"},{"number":9,"verse":"ט ועתה חלו נא פני אל ויחננו מידכם היתה זאת--הישא מכם פנים אמר יהוה צבאות"},{"number":10,"verse":"י מי גם בכם ויסגר דלתים ולא תאירו מזבחי חנם אין לי חפץ בכם אמר יהוה צבאות ומנחה לא ארצה מידכם"},{"number":11,"verse":"יא כי ממזרח שמש ועד מבואו גדול שמי בגוים ובכל מקום מקטר מגש לשמי ומנחה טהורה כי גדול שמי בגוים אמר יהוה צבאות"},{"number":12,"verse":"יב ואתם מחללים אותו--באמרכם שלחן אדני מגאל הוא וניבו נבזה אכלו"},{"number":13,"verse":"יג ואמרתם הנה מתלאה והפחתם אותו אמר יהוה צבאות והבאתם גזול ואת הפסח ואת החולה והבאתם את המנחה הארצה אותה מידכם אמר יהוה {ס}"},{"number":14,"verse":"יד וארור נוכל ויש בעדרו זכר ונדר וזבח משחת לאדני כי מלך גדול אני אמר יהוה צבאות ושמי נורא בגוים"}]}