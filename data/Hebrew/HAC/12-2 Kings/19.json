{"bibleAbbr":"HAC","bookName":"2 Kings","bookEnglishName":"2 Kings","chapterNumber":19,"verses":[{"number":1,"verse":"א ויהי כשמע המלך חזקיהו ויקרע את בגדיו ויתכס בשק ויבא בית יהוה"},{"number":2,"verse":"ב וישלח את אליקים אשר על הבית ושבנא הספר ואת זקני הכהנים מתכסים בשקים--אל ישעיהו הנביא בן אמוץ"},{"number":3,"verse":"ג ויאמרו אליו כה אמר חזקיהו יום צרה ותוכחה ונאצה היום הזה כי באו בנים עד משבר וכח אין ללדה"},{"number":4,"verse":"ד אולי ישמע יהוה אלהיך את כל דברי רבשקה אשר שלחו מלך אשור אדניו לחרף אלהים חי והוכיח בדברים אשר שמע יהוה אלהיך ונשאת תפלה בעד השארית הנמצאה"},{"number":5,"verse":"ה ויבאו עבדי המלך חזקיהו--אל ישעיהו"},{"number":6,"verse":"ו ויאמר להם ישעיהו כה תאמרון אל אדניכם כה אמר יהוה אל תירא מפני הדברים אשר שמעת אשר גדפו נערי מלך אשור אתי"},{"number":7,"verse":"ז הנני נתן בו רוח ושמע שמועה ושב לארצו והפלתיו בחרב בארצו"},{"number":8,"verse":"ח וישב רבשקה וימצא את מלך אשור נלחם על לבנה כי שמע כי נסע מלכיש"},{"number":9,"verse":"ט וישמע אל תרהקה מלך כוש לאמר הנה יצא להלחם אתך וישב וישלח מלאכים אל חזקיהו לאמר"},{"number":10,"verse":"י כה תאמרון אל חזקיהו מלך יהודה לאמר אל ישאך אלהיך אשר אתה בטח בו לאמר לא תנתן ירושלם ביד מלך אשור"},{"number":11,"verse":"יא הנה אתה שמעת את אשר עשו מלכי אשור לכל הארצות--להחרימם ואתה תנצל"},{"number":12,"verse":"יב ההצילו אתם אלהי הגוים אשר שחתו אבותי את גוזן ואת חרן ורצף ובני עדן אשר בתלאשר"},{"number":13,"verse":"יג איו מלך חמת ומלך ארפד ומלך לעיר ספרוים הנע ועוה"},{"number":14,"verse":"יד ויקח חזקיהו את הספרים מיד המלאכים ויקראם ויעל בית יהוה ויפרשהו חזקיהו לפני יהוה {פ}"},{"number":15,"verse":"טו ויתפלל חזקיהו לפני יהוה ויאמר יהוה אלהי ישראל ישב הכרבים אתה הוא האלהים לבדך לכל ממלכות הארץ אתה עשית את השמים ואת הארץ"},{"number":16,"verse":"טז הטה יהוה אזנך ושמע פקח יהוה עיניך וראה ושמע את דברי סנחריב אשר שלחו לחרף אלהים חי"},{"number":17,"verse":"יז אמנם יהוה החריבו מלכי אשור את הגוים--ואת ארצם"},{"number":18,"verse":"יח ונתנו את אלהיהם באש כי לא אלהים המה כי אם מעשה ידי אדם עץ ואבן--ויאבדום"},{"number":19,"verse":"יט ועתה יהוה אלהינו הושיענו נא מידו וידעו כל ממלכות הארץ כי אתה יהוה אלהים לבדך {ס}"},{"number":20,"verse":"כ וישלח ישעיהו בן אמוץ אל חזקיהו לאמר כה אמר יהוה אלהי ישראל אשר התפללת אלי אל סנחרב מלך אשור שמעתי"},{"number":21,"verse":"כא זה הדבר אשר דבר יהוה עליו בזה לך לעגה לך בתולת בת ציון--אחריך ראש הניעה בת ירושלם"},{"number":22,"verse":"כב את מי חרפת וגדפת ועל מי הרימות קול ותשא מרום עיניך על קדוש ישראל"},{"number":23,"verse":"כג ביד מלאכיך חרפת אדני ותאמר ברכב (ברב) רכבי אני עליתי מרום הרים ירכתי לבנון ואכרת קומת ארזיו מבחור ברשיו ואבואה מלון קצה יער כרמלו"},{"number":24,"verse":"כד אני קרתי ושתיתי מים זרים ואחרב בכף פעמי כל יארי מצור"},{"number":25,"verse":"כה הלא שמעת למרחוק אתה עשיתי למימי קדם ויצרתיה עתה הביאתיה--ותהי להשות גלים נצים ערים בצרות"},{"number":26,"verse":"כו וישביהן קצרי יד--חתו ויבשו היו עשב שדה וירק דשא חציר גגות ושדפה לפני קמה"},{"number":27,"verse":"כז ושבתך וצאתך ובאך ידעתי ואת התרגזך אלי"},{"number":28,"verse":"כח יען התרגזך אלי ושאננך עלה באזני--ושמתי חחי באפך ומתגי בשפתיך והשבתיך בדרך אשר באת בה"},{"number":29,"verse":"כט וזה לך האות--אכול השנה ספיח ובשנה השנית סחיש ובשנה השלישית זרעו וקצרו ונטעו כרמים--ואכלו פרים"},{"number":30,"verse":"ל ויספה פליטת בית יהודה הנשארה--שרש למטה ועשה פרי למעלה"},{"number":31,"verse":"לא כי מירושלם תצא שארית ופליטה מהר ציון קנאת יהוה (צבאות) תעשה זאת {ס}"},{"number":32,"verse":"לב לכן כה אמר יהוה אל מלך אשור לא יבא אל העיר הזאת ולא יורה שם חץ ולא יקדמנה מגן ולא ישפך עליה סללה"},{"number":33,"verse":"לג בדרך אשר יבא בה ישוב ואל העיר הזאת לא יבא נאם יהוה"},{"number":34,"verse":"לד וגנותי אל העיר הזאת להושיעה--למעני ולמען דוד עבדי"},{"number":35,"verse":"לה ויהי בלילה ההוא ויצא מלאך יהוה ויך במחנה אשור מאה שמונים וחמשה אלף וישכימו בבקר והנה כלם פגרים מתים"},{"number":36,"verse":"לו ויסע וילך וישב סנחריב מלך אשור וישב בנינוה"},{"number":37,"verse":"לז ויהי הוא משתחוה בית נסרך אלהיו ואדרמלך ושראצר (בניו) הכהו בחרב והמה נמלטו ארץ אררט וימלך אסר חדן בנו תחתיו {פ}"}]}