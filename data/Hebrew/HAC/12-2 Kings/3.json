{"bibleAbbr":"HAC","bookName":"2 Kings","bookEnglishName":"2 Kings","chapterNumber":3,"verses":[{"number":1,"verse":"א ויהורם בן אחאב מלך על ישראל בשמרון בשנת שמנה עשרה ליהושפט מלך יהודה וימלך שתים עשרה שנה"},{"number":2,"verse":"ב ויעשה הרע בעיני יהוה--רק לא כאביו וכאמו ויסר את מצבת הבעל אשר עשה אביו"},{"number":3,"verse":"ג רק בחטאות ירבעם בן נבט אשר החטיא את ישראל--דבק לא סר ממנה {פ}"},{"number":4,"verse":"ד ומישע מלך מואב היה נקד והשיב למלך ישראל מאה אלף כרים ומאה אלף אילים צמר"},{"number":5,"verse":"ה ויהי כמות אחאב ויפשע מלך מואב במלך ישראל"},{"number":6,"verse":"ו ויצא המלך יהורם ביום ההוא--משמרון ויפקד את כל ישראל"},{"number":7,"verse":"ז וילך וישלח אל יהושפט מלך יהודה לאמר מלך מואב פשע בי--התלך אתי אל מואב למלחמה ויאמר אעלה כמוני כמוך כעמי כעמך כסוסי כסוסיך"},{"number":8,"verse":"ח ויאמר אי זה הדרך נעלה ויאמר דרך מדבר אדום"},{"number":9,"verse":"ט וילך מלך ישראל ומלך יהודה ומלך אדום ויסבו דרך שבעת ימים ולא היה מים למחנה ולבהמה אשר ברגליהם"},{"number":10,"verse":"י ויאמר מלך ישראל אהה--כי קרא יהוה לשלשת המלכים האלה לתת אותם ביד מואב {ס}"},{"number":11,"verse":"יא ויאמר יהושפט האין פה נביא ליהוה ונדרשה את יהוה מאותו ויען אחד מעבדי מלך ישראל ויאמר פה אלישע בן שפט אשר יצק מים על ידי אליהו"},{"number":12,"verse":"יב ויאמר יהושפט יש אותו דבר יהוה וירדו אליו מלך ישראל ויהושפט--ומלך אדום"},{"number":13,"verse":"יג ויאמר אלישע אל מלך ישראל מה לי ולך--לך אל נביאי אביך ואל נביאי אמך ויאמר לו מלך ישראל אל כי קרא יהוה לשלשת המלכים האלה לתת אותם ביד מואב"},{"number":14,"verse":"יד ויאמר אלישע חי יהוה צבאות אשר עמדתי לפניו כי לולי פני יהושפט מלך יהודה אני נשא--אם אביט אליך ואם אראך"},{"number":15,"verse":"טו ועתה קחו לי מנגן והיה כנגן המנגן ותהי עליו יד יהוה"},{"number":16,"verse":"טז ויאמר כה אמר יהוה עשה הנחל הזה גבים גבים"},{"number":17,"verse":"יז כי כה אמר יהוה לא תראו רוח ולא תראו גשם והנחל ההוא ימלא מים ושתיתם אתם ומקניכם ובהמתכם"},{"number":18,"verse":"יח ונקל זאת בעיני יהוה ונתן את מואב בידכם"},{"number":19,"verse":"יט והכיתם כל עיר מבצר וכל עיר מבחור וכל עץ טוב תפילו וכל מעיני מים תסתמו וכל החלקה הטובה תכאבו באבנים"},{"number":20,"verse":"כ ויהי בבקר כעלות המנחה והנה מים באים מדרך אדום ותמלא הארץ את המים"},{"number":21,"verse":"כא וכל מואב שמעו כי עלו המלכים להלחם בם ויצעקו מכל חגר חגרה ומעלה ויעמדו על הגבול"},{"number":22,"verse":"כב וישכימו בבקר והשמש זרחה על המים ויראו מואב מנגד את המים אדמים כדם"},{"number":23,"verse":"כג ויאמרו דם זה החרב נחרבו המלכים ויכו איש את רעהו ועתה לשלל מואב"},{"number":24,"verse":"כד ויבאו אל מחנה ישראל ויקמו ישראל ויכו את מואב וינסו מפניהם ויבו (ויכו) בה והכות את מואב"},{"number":25,"verse":"כה והערים יהרסו וכל חלקה טובה ישליכו איש אבנו ומלאוה וכל מעין מים יסתמו וכל עץ טוב יפילו עד השאיר אבניה בקיר חרשת ויסבו הקלעים ויכוה"},{"number":26,"verse":"כו וירא מלך מואב כי חזק ממנו המלחמה ויקח אותו שבע מאות איש שלף חרב להבקיע אל מלך אדום--ולא יכלו"},{"number":27,"verse":"כז ויקח את בנו הבכור אשר ימלך תחתיו ויעלהו עלה על החמה ויהי קצף גדול על ישראל ויסעו מעליו וישבו לארץ {פ}"}]}