{"bibleAbbr":"HAC","bookName":"2 Kings","bookEnglishName":"2 Kings","chapterNumber":4,"verses":[{"number":1,"verse":"א ואשה אחת מנשי בני הנביאים צעקה אל אלישע לאמר עבדך אישי מת ואתה ידעת כי עבדך היה ירא את יהוה והנשה--בא לקחת את שני ילדי לו לעבדים"},{"number":2,"verse":"ב ויאמר אליה אלישע מה אעשה לך הגידי לי מה יש לכי (לך) בבית ותאמר אין לשפחתך כל בבית כי אם אסוך שמן"},{"number":3,"verse":"ג ויאמר לכי שאלי לך כלים מן החוץ מאת כל שכנכי (שכניך)--כלים רקים אל תמעיטי"},{"number":4,"verse":"ד ובאת וסגרת הדלת בעדך ובעד בניך ויצקת על כל הכלים האלה והמלא תסיעי"},{"number":5,"verse":"ה ותלך מאתו ותסגר הדלת בעדה ובעד בניה הם מגישים אליה והיא מיצקת (מוצקת)"},{"number":6,"verse":"ו ויהי כמלאת הכלים ותאמר אל בנה הגישה אלי עוד כלי ויאמר אליה אין עוד כלי ויעמד השמן"},{"number":7,"verse":"ז ותבא ותגד לאיש האלהים ויאמר לכי מכרי את השמן ושלמי את נשיכי (נשיך) ואת בניכי (ובניך) תחיי בנותר {פ}"},{"number":8,"verse":"ח ויהי היום ויעבר אלישע אל שונם ושם אשה גדולה ותחזק בו לאכל לחם ויהי מדי עברו יסר שמה לאכל לחם"},{"number":9,"verse":"ט ותאמר אל אישה הנה נא ידעתי כי איש אלהים קדוש הוא--עבר עלינו תמיד"},{"number":10,"verse":"י נעשה נא עלית קיר קטנה ונשים לו שם מטה ושלחן וכסא ומנורה והיה בבאו אלינו יסור שמה"},{"number":11,"verse":"יא ויהי היום ויבא שמה ויסר אל העליה וישכב שמה"},{"number":12,"verse":"יב ויאמר אל גיחזי נערו קרא לשונמית הזאת ויקרא לה--ותעמד לפניו"},{"number":13,"verse":"יג ויאמר לו אמר נא אליה הנה חרדת אלינו את כל החרדה הזאת מה לעשות לך היש לדבר לך אל המלך או אל שר הצבא ותאמר בתוך עמי אנכי ישבת"},{"number":14,"verse":"יד ויאמר ומה לעשות לה ויאמר גיחזי אבל בן אין לה--ואישה זקן"},{"number":15,"verse":"טו ויאמר קרא לה ויקרא לה--ותעמד בפתח"},{"number":16,"verse":"טז ויאמר למועד הזה כעת חיה אתי (את) חבקת בן ותאמר אל אדני איש האלהים--אל תכזב בשפחתך"},{"number":17,"verse":"יז ותהר האשה ותלד בן למועד הזה כעת חיה אשר דבר אליה אלישע"},{"number":18,"verse":"יח ויגדל הילד ויהי היום ויצא אל אביו אל הקצרים"},{"number":19,"verse":"יט ויאמר אל אביו ראשי ראשי ויאמר אל הנער שאהו אל אמו"},{"number":20,"verse":"כ וישאהו--ויביאהו אל אמו וישב על ברכיה עד הצהרים וימת"},{"number":21,"verse":"כא ותעל ותשכבהו על מטת איש האלהים ותסגר בעדו ותצא"},{"number":22,"verse":"כב ותקרא אל אישה ותאמר שלחה נא לי אחד מן הנערים ואחת האתנות וארוצה עד איש האלהים ואשובה"},{"number":23,"verse":"כג ויאמר מדוע אתי (את) הלכתי (הלכת) אליו היום--לא חדש ולא שבת ותאמר שלום"},{"number":24,"verse":"כד ותחבש האתון ותאמר אל נערה נהג ולך אל תעצר לי לרכב כי אם אמרתי לך"},{"number":25,"verse":"כה ותלך ותבא אל איש האלהים--אל הר הכרמל ויהי כראות איש האלהים אתה מנגד ויאמר אל גיחזי נערו הנה השונמית הלז"},{"number":26,"verse":"כו עתה רוץ נא לקראתה ואמר לה השלום לך השלום לאישך השלום לילד ותאמר שלום"},{"number":27,"verse":"כז ותבא אל איש האלהים אל ההר ותחזק ברגליו ויגש גיחזי להדפה ויאמר איש האלהים הרפה לה כי נפשה מרה לה ויהוה העלים ממני ולא הגיד לי"},{"number":28,"verse":"כח ותאמר השאלתי בן מאת אדני הלא אמרתי לא תשלה אתי"},{"number":29,"verse":"כט ויאמר לגיחזי חגר מתניך וקח משענתי בידך ולך כי תמצא איש לא תברכנו וכי יברכך איש לא תעננו ושמת משענתי על פני הנער"},{"number":30,"verse":"ל ותאמר אם הנער חי יהוה וחי נפשך אם אעזבך ויקם וילך אחריה"},{"number":31,"verse":"לא וגחזי עבר לפניהם וישם את המשענת על פני הנער ואין קול ואין קשב וישב לקראתו ויגד לו לאמר לא הקיץ הנער"},{"number":32,"verse":"לב ויבא אלישע הביתה והנה הנער מת משכב על מטתו"},{"number":33,"verse":"לג ויבא ויסגר הדלת בעד שניהם ויתפלל אל יהוה"},{"number":34,"verse":"לד ויעל וישכב על הילד וישם פיו על פיו ועיניו על עיניו וכפיו על כפו ויגהר עליו ויחם בשר הילד"},{"number":35,"verse":"לה וישב וילך בבית אחת הנה ואחת הנה ויעל ויגהר עליו ויזורר הנער עד שבע פעמים ויפקח הנער את עיניו"},{"number":36,"verse":"לו ויקרא אל גיחזי ויאמר קרא אל השנמית הזאת ויקראה ותבא אליו ויאמר שאי בנך"},{"number":37,"verse":"לז ותבא ותפל על רגליו ותשתחו ארצה ותשא את בנה ותצא {פ}"},{"number":38,"verse":"לח ואלישע שב הגלגלה והרעב בארץ ובני הנביאים ישבים לפניו ויאמר לנערו שפת הסיר הגדולה ובשל נזיד לבני הנביאים"},{"number":39,"verse":"לט ויצא אחד אל השדה ללקט ארת וימצא גפן שדה וילקט ממנו פקעת שדה מלא בגדו ויבא ויפלח אל סיר הנזיד--כי לא ידעו"},{"number":40,"verse":"מ ויצקו לאנשים לאכול ויהי כאכלם מהנזיד והמה צעקו ויאמרו מות בסיר איש האלהים ולא יכלו לאכל"},{"number":41,"verse":"מא ויאמר וקחו קמח וישלך אל הסיר ויאמר צק לעם ויאכלו ולא היה דבר רע בסיר {ס}"},{"number":42,"verse":"מב ואיש בא מבעל שלשה ויבא לאיש האלהים לחם בכורים עשרים לחם שערים וכרמל בצקלנו ויאמר תן לעם ויאכלו"},{"number":43,"verse":"מג ויאמר משרתו מה אתן זה לפני מאה איש ויאמר תן לעם ויאכלו--כי כה אמר יהוה אכל והותר"},{"number":44,"verse":"מד ויתן לפניהם ויאכלו ויותרו כדבר יהוה {פ}"}]}