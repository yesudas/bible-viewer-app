{"bibleAbbr":"HAC","bookName":"2 Kings","bookEnglishName":"2 Kings","chapterNumber":21,"verses":[{"number":1,"verse":"א בן שתים עשרה שנה מנשה במלכו וחמשים וחמש שנה מלך בירושלם ושם אמו חפצי בה"},{"number":2,"verse":"ב ויעש הרע בעיני יהוה--כתועבת הגוים אשר הוריש יהוה מפני בני ישראל"},{"number":3,"verse":"ג וישב ויבן את הבמות אשר אבד חזקיהו אביו ויקם מזבחת לבעל ויעש אשרה כאשר עשה אחאב מלך ישראל וישתחו לכל צבא השמים ויעבד אתם"},{"number":4,"verse":"ד ובנה מזבחת בבית יהוה אשר אמר יהוה בירושלם אשים את שמי"},{"number":5,"verse":"ה ויבן מזבחות לכל צבא השמים בשתי חצרות בית יהוה"},{"number":6,"verse":"ו והעביר את בנו באש ועונן ונחש ועשה אוב וידענים הרבה לעשות הרע בעיני יהוה--להכעיס"},{"number":7,"verse":"ז וישם את פסל האשרה אשר עשה--בבית אשר אמר יהוה אל דוד ואל שלמה בנו בבית הזה ובירושלם אשר בחרתי מכל שבטי ישראל אשים את שמי לעולם"},{"number":8,"verse":"ח ולא אסיף להניד רגל ישראל מן האדמה אשר נתתי לאבותם רק אם ישמרו לעשות ככל אשר צויתים ולכל התורה אשר צוה אתם עבדי משה"},{"number":9,"verse":"ט ולא שמעו ויתעם מנשה לעשות את הרע מן הגוים אשר השמיד יהוה מפני בני ישראל"},{"number":10,"verse":"י וידבר יהוה ביד עבדיו הנביאים לאמר"},{"number":11,"verse":"יא יען אשר עשה מנשה מלך יהודה התעבות האלה--הרע מכל אשר עשו האמרי אשר לפניו ויחטא גם את יהודה בגלוליו {ס}"},{"number":12,"verse":"יב לכן כה אמר יהוה אלהי ישראל הנני מביא רעה על ירושלם ויהודה אשר כל שמעיו (שמעה)--תצלנה שתי אזניו"},{"number":13,"verse":"יג ונטיתי על ירושלם את קו שמרון ואת משקלת בית אחאב ומחיתי את ירושלם כאשר ימחה את הצלחת מחה והפך על פניה"},{"number":14,"verse":"יד ונטשתי את שארית נחלתי ונתתים ביד איביהם והיו לבז ולמשסה לכל איביהם"},{"number":15,"verse":"טו יען אשר עשו את הרע בעיני ויהיו מכעסים אתי--מן היום אשר יצאו אבותם ממצרים ועד היום הזה"},{"number":16,"verse":"טז וגם דם נקי שפך מנשה הרבה מאד עד אשר מלא את ירושלם פה לפה--לבד מחטאתו אשר החטיא את יהודה לעשות הרע בעיני יהוה"},{"number":17,"verse":"יז ויתר דברי מנשה וכל אשר עשה וחטאתו אשר חטא הלא הם כתובים על ספר דברי הימים--למלכי יהודה"},{"number":18,"verse":"יח וישכב מנשה עם אבתיו ויקבר בגן ביתו בגן עזא וימלך אמון בנו תחתיו {פ}"},{"number":19,"verse":"יט בן עשרים ושתים שנה אמון במלכו ושתים שנים מלך בירושלם ושם אמו משלמת בת חרוץ מן יטבה"},{"number":20,"verse":"כ ויעש הרע בעיני יהוה כאשר עשה מנשה אביו"},{"number":21,"verse":"כא וילך בכל הדרך אשר הלך אביו ויעבד את הגללים אשר עבד אביו וישתחו להם"},{"number":22,"verse":"כב ויעזב את יהוה אלהי אבתיו ולא הלך בדרך יהוה"},{"number":23,"verse":"כג ויקשרו עבדי אמון עליו וימיתו את המלך בביתו"},{"number":24,"verse":"כד ויך עם הארץ את כל הקשרים על המלך אמון וימליכו עם הארץ את יאשיהו בנו תחתיו"},{"number":25,"verse":"כה ויתר דברי אמון אשר עשה הלא הם כתובים על ספר דברי הימים--למלכי יהודה"},{"number":26,"verse":"כו ויקבר אתו בקברתו בגן עזא וימלך יאשיהו בנו תחתיו {פ}"}]}