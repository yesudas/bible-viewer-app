{"bibleAbbr":"HAC","bookName":"2 Kings","bookEnglishName":"2 Kings","chapterNumber":11,"verses":[{"number":1,"verse":"א ועתליה אם אחזיהו וראתה (ראתה) כי מת בנה ותקם ותאבד את כל זרע הממלכה"},{"number":2,"verse":"ב ותקח יהושבע בת המלך יורם אחות אחזיהו את יואש בן אחזיה ותגנב אתו מתוך בני המלך הממותתים (המומתים)--אתו ואת מינקתו בחדר המטות ויסתרו אתו מפני עתליהו ולא הומת"},{"number":3,"verse":"ג ויהי אתה בית יהוה מתחבא שש שנים ועתליה מלכת על הארץ {פ}"},{"number":4,"verse":"ד ובשנה השביעית שלח יהוידע ויקח את שרי המאיות (המאות) לכרי ולרצים ויבא אתם אליו בית יהוה ויכרת להם ברית וישבע אתם בבית יהוה וירא אתם את בן המלך"},{"number":5,"verse":"ה ויצום לאמר זה הדבר אשר תעשון השלשית מכם באי השבת ושמרי משמרת בית המלך"},{"number":6,"verse":"ו והשלשית בשער סור והשלשית בשער אחר הרצים ושמרתם את משמרת הבית מסח"},{"number":7,"verse":"ז ושתי הידות בכם כל יצאי השבת ושמרו את משמרת בית יהוה אל המלך"},{"number":8,"verse":"ח והקפתם על המלך סביב איש וכליו בידו והבא אל השדרות יומת והיו את המלך בצאתו ובבאו"},{"number":9,"verse":"ט ויעשו שרי המאיות (המאות) ככל אשר צוה יהוידע הכהן ויקחו איש את אנשיו באי השבת עם יצאי השבת ויבאו אל יהוידע הכהן"},{"number":10,"verse":"י ויתן הכהן לשרי המאיות (המאות) את החנית ואת השלטים אשר למלך דוד--אשר בבית יהוה"},{"number":11,"verse":"יא ויעמדו הרצים איש וכליו בידו מכתף הבית הימנית עד כתף הבית השמאלית למזבח ולבית--על המלך סביב"},{"number":12,"verse":"יב ויוצא את בן המלך ויתן עליו את הנזר ואת העדות וימלכו אתו וימשחהו ויכו כף--ויאמרו יחי המלך {ס}"},{"number":13,"verse":"יג ותשמע עתליה את קול הרצין העם ותבא אל העם בית יהוה"},{"number":14,"verse":"יד ותרא והנה המלך עמד על העמוד כמשפט והשרים והחצצרות אל המלך וכל עם הארץ שמח ותקע בחצצרות ותקרע עתליה את בגדיה ותקרא קשר קשר"},{"number":15,"verse":"טו ויצו יהוידע הכהן את שרי המאיות (המאות) פקדי החיל ויאמר אליהם הוציאו אתה אל מבית לשדרת והבא אחריה המת בחרב כי אמר הכהן אל תומת בית יהוה"},{"number":16,"verse":"טז וישמו לה ידים ותבוא דרך מבוא הסוסים בית המלך ותומת שם {ס}"},{"number":17,"verse":"יז ויכרת יהוידע את הברית בין יהוה ובין המלך ובין העם להיות לעם ליהוה ובין המלך ובין העם"},{"number":18,"verse":"יח ויבאו כל עם הארץ בית הבעל ויתצהו את מזבחתו ואת צלמיו שברו היטב ואת מתן כהן הבעל הרגו לפני המזבחות וישם הכהן פקדת על בית יהוה"},{"number":19,"verse":"יט ויקח את שרי המאות ואת הכרי ואת הרצים ואת כל עם הארץ וירידו את המלך מבית יהוה ויבואו דרך שער הרצים בית המלך וישב על כסא המלכים"},{"number":20,"verse":"כ וישמח כל עם הארץ והעיר שקטה ואת עתליהו המיתו בחרב בית מלך (המלך) {ס}"}]}