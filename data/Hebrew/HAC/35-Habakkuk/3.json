{"bibleAbbr":"HAC","bookName":"Habakkuk","bookEnglishName":"Habakkuk","chapterNumber":3,"verses":[{"number":1,"verse":"א תפלה לחבקוק הנביא--על שגינות"},{"number":2,"verse":"ב יהוה שמעתי שמעך יראתי--יהוה פעלך בקרב שנים חייהו בקרב שנים תודיע ברגז רחם תזכור"},{"number":3,"verse":"ג אלוה מתימן יבוא וקדוש מהר פארן סלה כסה שמים הודו ותהלתו מלאה הארץ"},{"number":4,"verse":"ד ונגה כאור תהיה קרנים מידו לו ושם חביון עזה"},{"number":5,"verse":"ה לפניו ילך דבר ויצא רשף לרגליו"},{"number":6,"verse":"ו עמד וימדד ארץ ראה ויתר גוים ויתפצצו הררי עד שחו גבעות עולם הליכות עולם לו"},{"number":7,"verse":"ז תחת און ראיתי אהלי כושן ירגזון יריעות ארץ מדין"},{"number":8,"verse":"ח הבנהרים חרה יהוה--אם בנהרים אפך אם בים עברתך כי תרכב על סוסיך מרכבתיך ישועה"},{"number":9,"verse":"ט עריה תעור קשתך שבעות מטות אמר סלה נהרות תבקע ארץ"},{"number":10,"verse":"י ראוך יחילו הרים זרם מים עבר נתן תהום קולו רום ידיהו נשא"},{"number":11,"verse":"יא שמש ירח עמד זבלה לאור חציך יהלכו לנגה ברק חניתך"},{"number":12,"verse":"יב בזעם תצעד ארץ באף תדוש גוים"},{"number":13,"verse":"יג יצאת לישע עמך לישע את משיחך מחצת ראש מבית רשע ערות יסוד עד צואר סלה {פ}"},{"number":14,"verse":"יד נקבת במטיו ראש פרזו יסערו להפיצני עליצתם כמו לאכל עני במסתר"},{"number":15,"verse":"טו דרכת בים סוסיך חמר מים רבים"},{"number":16,"verse":"טז שמעתי ותרגז בטני לקול צללו שפתי--יבוא רקב בעצמי ותחתי ארגז אשר אנוח ליום צרה לעלות לעם יגודנו"},{"number":17,"verse":"יז כי תאנה לא תפרח ואין יבול בגפנים--כחש מעשה זית ושדמות לא עשה אכל גזר ממכלה צאן ואין בקר ברפתים"},{"number":18,"verse":"יח ואני ביהוה אעלוזה אגילה באלהי ישעי"},{"number":19,"verse":"יט יהוה אדני חילי וישם רגלי כאילות ועל במותי ידרכני למנצח בנגינותי {ש}"}]}