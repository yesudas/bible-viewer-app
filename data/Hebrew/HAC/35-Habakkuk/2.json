{"bibleAbbr":"HAC","bookName":"Habakkuk","bookEnglishName":"Habakkuk","chapterNumber":2,"verses":[{"number":1,"verse":"א על משמרתי אעמדה ואתיצבה על מצור ואצפה לראות מה ידבר בי ומה אשיב על תוכחתי"},{"number":2,"verse":"ב ויענני יהוה ויאמר כתב חזון ובאר על הלחות--למען ירוץ קורא בו"},{"number":3,"verse":"ג כי עוד חזון למועד ויפח לקץ ולא יכזב אם יתמהמה חכה לו--כי בא יבא לא יאחר"},{"number":4,"verse":"ד הנה עפלה לא ישרה נפשו בו וצדיק באמונתו יחיה {ס}"},{"number":5,"verse":"ה ואף כי היין בגד גבר יהיר ולא ינוה אשר הרחיב כשאול נפשו והוא כמות ולא ישבע ויאסף אליו כל הגוים ויקבץ אליו כל העמים"},{"number":6,"verse":"ו הלוא אלה כלם עליו משל ישאו ומליצה חידות לו ויאמר הוי המרבה לא לו--עד מתי ומכביד עליו עבטיט"},{"number":7,"verse":"ז הלוא פתע יקומו נשכיך ויקצו מזעזעיך והיית למשסות למו"},{"number":8,"verse":"ח כי אתה שלות גוים רבים ישלוך כל יתר עמים מדמי אדם וחמס ארץ קריה וכל ישבי בה {פ}"},{"number":9,"verse":"ט הוי בצע בצע רע--לביתו לשום במרום קנו להנצל מכף רע"},{"number":10,"verse":"י יעצת בשת לביתך קצות עמים רבים וחוטא נפשך"},{"number":11,"verse":"יא כי אבן מקיר תזעק וכפיס מעץ יעננה {פ}"},{"number":12,"verse":"יב הוי בנה עיר בדמים וכונן קריה בעולה"},{"number":13,"verse":"יג הלוא הנה מאת יהוה צבאות וייגעו עמים בדי אש ולאמים בדי ריק יעפו"},{"number":14,"verse":"יד כי תמלא הארץ לדעת את כבוד יהוה כמים יכסו על ים {פ}"},{"number":15,"verse":"טו הוי משקה רעהו מספח חמתך ואף שכר--למען הביט על מעוריהם"},{"number":16,"verse":"טז שבעת קלון מכבוד שתה גם אתה והערל תסוב עליך כוס ימין יהוה וקיקלון על כבודך"},{"number":17,"verse":"יז כי חמס לבנון יכסך ושד בהמות יחיתן מדמי אדם וחמס ארץ קריה וכל ישבי בה"},{"number":18,"verse":"יח מה הועיל פסל כי פסלו יצרו--מסכה ומורה שקר כי בטח יצר יצרו עליו לעשות אלילים אלמים {ס}"},{"number":19,"verse":"יט הוי אמר לעץ הקיצה עורי לאבן דומם הוא יורה--הנה הוא תפוש זהב וכסף וכל רוח אין בקרבו"},{"number":20,"verse":"כ ויהוה בהיכל קדשו הס מפניו כל הארץ {ס}"}]}