{"bibleAbbr":"HAC","bookName":"Joel","bookEnglishName":"Joel","chapterNumber":2,"verses":[{"number":1,"verse":"א תקעו שופר בציון והריעו בהר קדשי--ירגזו כל ישבי הארץ כי בא יום יהוה כי קרוב"},{"number":2,"verse":"ב יום חשך ואפלה יום ענן וערפל כשחר פרש על ההרים עם רב ועצום--כמהו לא נהיה מן העולם ואחריו לא יוסף עד שני דור ודור"},{"number":3,"verse":"ג לפניו אכלה אש ואחריו תלהט להבה כגן עדן הארץ לפניו ואחריו מדבר שממה וגם פליטה לא היתה לו"},{"number":4,"verse":"ד כמראה סוסים מראהו וכפרשים כן ירוצון"},{"number":5,"verse":"ה כקול מרכבות על ראשי ההרים ירקדון--כקול להב אש אכלה קש כעם עצום ערוך מלחמה"},{"number":6,"verse":"ו מפניו יחילו עמים כל פנים קבצו פארור"},{"number":7,"verse":"ז כגבורים ירצון כאנשי מלחמה יעלו חומה ואיש בדרכיו ילכון ולא יעבטון ארחותם"},{"number":8,"verse":"ח ואיש אחיו לא ידחקון גבר במסלתו ילכון ובעד השלח יפלו לא יבצעו"},{"number":9,"verse":"ט בעיר ישקו בחומה ירצון--בבתים יעלו בעד החלונים יבאו כגנב"},{"number":10,"verse":"י לפניו רגזה ארץ רעשו שמים שמש וירח קדרו וכוכבים אספו נגהם"},{"number":11,"verse":"יא ויהוה נתן קולו לפני חילו--כי רב מאד מחנהו כי עצום עשה דברו כי גדול יום יהוה ונורא מאד ומי יכילנו"},{"number":12,"verse":"יב וגם עתה נאם יהוה שבו עדי בכל לבבכם ובצום ובבכי ובמספד"},{"number":13,"verse":"יג וקרעו לבבכם ואל בגדיכם ושובו אל יהוה אלהיכם כי חנון ורחום הוא--ארך אפים ורב חסד ונחם על הרעה"},{"number":14,"verse":"יד מי יודע ישוב ונחם והשאיר אחריו ברכה--מנחה ונסך ליהוה אלהיכם {פ}"},{"number":15,"verse":"טו תקעו שופר בציון קדשו צום קראו עצרה"},{"number":16,"verse":"טז אספו עם קדשו קהל קבצו זקנים--אספו עוללים וינקי שדים יצא חתן מחדרו וכלה מחפתה"},{"number":17,"verse":"יז בין האולם ולמזבח יבכו הכהנים משרתי יהוה ויאמרו חוסה יהוה על עמך ואל תתן נחלתך לחרפה למשל בם גוים--למה יאמרו בעמים איה אלהיהם"},{"number":18,"verse":"יח ויקנא יהוה לארצו ויחמל על עמו"},{"number":19,"verse":"יט ויען יהוה ויאמר לעמו הנני שלח לכם את הדגן והתירוש והיצהר ושבעתם אתו ולא אתן אתכם עוד חרפה בגוים"},{"number":20,"verse":"כ ואת הצפוני ארחיק מעליכם והדחתיו אל ארץ ציה ושממה--את פניו אל הים הקדמני וספו אל הים האחרון ועלה באשו ותעל צחנתו--כי הגדיל לעשות"},{"number":21,"verse":"כא אל תיראי אדמה גילי ושמחי כי הגדיל יהוה לעשות"},{"number":22,"verse":"כב אל תיראו בהמות שדי כי דשאו נאות מדבר כי עץ נשא פריו תאנה וגפן נתנו חילם"},{"number":23,"verse":"כג ובני ציון גילו ושמחו ביהוה אלהיכם כי נתן לכם את המורה לצדקה ויורד לכם גשם מורה ומלקוש--בראשון"},{"number":24,"verse":"כד ומלאו הגרנות בר והשיקו היקבים תירוש ויצהר"},{"number":25,"verse":"כה ושלמתי לכם את השנים אשר אכל הארבה הילק והחסיל והגזם חילי הגדול אשר שלחתי בכם"},{"number":26,"verse":"כו ואכלתם אכול ושבוע והללתם את שם יהוה אלהיכם אשר עשה עמכם להפליא ולא יבשו עמי לעולם"},{"number":27,"verse":"כז וידעתם כי בקרב ישראל אני ואני יהוה אלהיכם ואין עוד ולא יבשו עמי לעולם {פ}"}]}