{"bibleAbbr":"HAC","bookName":"Joel","bookEnglishName":"Joel","chapterNumber":1,"verses":[{"number":1,"verse":"א דבר יהוה אשר היה אל יואל בן פתואל"},{"number":2,"verse":"ב שמעו זאת הזקנים והאזינו כל יושבי הארץ ההיתה זאת בימיכם ואם בימי אבתיכם"},{"number":3,"verse":"ג עליה לבניכם ספרו ובניכם לבניהם ובניהם לדור אחר"},{"number":4,"verse":"ד יתר הגזם אכל הארבה ויתר הארבה אכל הילק ויתר הילק אכל החסיל"},{"number":5,"verse":"ה הקיצו שכורים ובכו והיללו כל שתי יין על עסיס כי נכרת מפיכם"},{"number":6,"verse":"ו כי גוי עלה על ארצי עצום ואין מספר שניו שני אריה ומתלעות לביא לו"},{"number":7,"verse":"ז שם גפני לשמה ותאנתי לקצפה חשף חשפה והשליך הלבינו שריגיה"},{"number":8,"verse":"ח אלי כבתולה חגרת שק על בעל נעוריה"},{"number":9,"verse":"ט הכרת מנחה ונסך מבית יהוה אבלו הכהנים משרתי יהוה"},{"number":10,"verse":"י שדד שדה אבלה אדמה כי שדד דגן הוביש תירוש אמלל יצהר"},{"number":11,"verse":"יא הבישו אכרים הילילו כרמים על חטה ועל שערה כי אבד קציר שדה"},{"number":12,"verse":"יב הגפן הובישה והתאנה אמללה רמון גם תמר ותפוח כל עצי השדה יבשו--כי הביש ששון מן בני אדם {ס}"},{"number":13,"verse":"יג חגרו וספדו הכהנים הילילו משרתי מזבח--באו לינו בשקים משרתי אלהי כי נמנע מבית אלהיכם מנחה ונסך"},{"number":14,"verse":"יד קדשו צום קראו עצרה--אספו זקנים כל ישבי הארץ בית יהוה אלהיכם וזעקו אל יהוה"},{"number":15,"verse":"טו אהה ליום כי קרוב יום יהוה וכשד משדי יבוא"},{"number":16,"verse":"טז הלוא נגד עינינו אכל נכרת מבית אלהינו שמחה וגיל"},{"number":17,"verse":"יז עבשו פרדות תחת מגרפתיהם--נשמו אצרות נהרסו ממגרות כי הביש דגן"},{"number":18,"verse":"יח מה נאנחה בהמה נבכו עדרי בקר--כי אין מרעה להם גם עדרי הצאן נאשמו"},{"number":19,"verse":"יט אליך יהוה אקרא כי אש אכלה נאות מדבר ולהבה להטה כל עצי השדה"},{"number":20,"verse":"כ גם בהמות שדה תערוג אליך כי יבשו אפיקי מים ואש אכלה נאות המדבר {ס}"}]}