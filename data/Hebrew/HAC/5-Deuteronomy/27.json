{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":27,"verses":[{"number":1,"verse":"א ויצו משה וזקני ישראל את העם לאמר שמר את כל המצוה אשר אנכי מצוה אתכם היום"},{"number":2,"verse":"ב והיה ביום אשר תעברו את הירדן אל הארץ אשר יהוה אלהיך נתן לך--והקמת לך אבנים גדלות ושדת אתם בשיד"},{"number":3,"verse":"ג וכתבת עליהן את כל דברי התורה הזאת--בעברך למען אשר תבא אל הארץ אשר יהוה אלהיך נתן לך ארץ זבת חלב ודבש כאשר דבר יהוה אלהי אבתיך לך"},{"number":4,"verse":"ד והיה בעברכם את הירדן תקימו את האבנים האלה אשר אנכי מצוה אתכם היום בהר עיבל ושדת אותם בשיד"},{"number":5,"verse":"ה ובנית שם מזבח ליהוה אלהיך מזבח אבנים לא תניף עליהם ברזל"},{"number":6,"verse":"ו אבנים שלמות תבנה את מזבח יהוה אלהיך והעלית עליו עולת ליהוה אלהיך"},{"number":7,"verse":"ז וזבחת שלמים ואכלת שם ושמחת לפני יהוה אלהיך"},{"number":8,"verse":"ח וכתבת על האבנים את כל דברי התורה הזאת--באר היטב {ס}"},{"number":9,"verse":"ט וידבר משה והכהנים הלוים אל כל ישראל לאמר הסכת ושמע ישראל היום הזה נהיית לעם ליהוה אלהיך"},{"number":10,"verse":"י ושמעת בקול יהוה אלהיך ועשית את מצותו ואת חקיו אשר אנכי מצוך היום {ס}"},{"number":11,"verse":"יא ויצו משה את העם ביום ההוא לאמר"},{"number":12,"verse":"יב אלה יעמדו לברך את העם על הר גרזים בעברכם את הירדן שמעון ולוי ויהודה ויששכר ויוסף ובנימן"},{"number":13,"verse":"יג ואלה יעמדו על הקללה בהר עיבל ראובן גד ואשר וזבולן דן ונפתלי"},{"number":14,"verse":"יד וענו הלוים ואמרו אל כל איש ישראל--קול רם {ס}"},{"number":15,"verse":"טו ארור האיש אשר יעשה פסל ומסכה תועבת יהוה מעשה ידי חרש--ושם בסתר וענו כל העם ואמרו אמן {ס}"},{"number":16,"verse":"טז ארור מקלה אביו ואמו ואמר כל העם אמן {ס}"},{"number":17,"verse":"יז ארור מסיג גבול רעהו ואמר כל העם אמן {ס}"},{"number":18,"verse":"יח ארור משגה עור בדרך ואמר כל העם אמן {ס}"},{"number":19,"verse":"יט ארור מטה משפט גר יתום--ואלמנה ואמר כל העם אמן"},{"number":20,"verse":"כ ארור שכב עם אשת אביו--כי גלה כנף אביו ואמר כל העם אמן {ס}"},{"number":21,"verse":"כא ארור שכב עם כל בהמה ואמר כל העם אמן {ס}"},{"number":22,"verse":"כב ארור שכב עם אחתו--בת אביו או בת אמו ואמר כל העם אמן {ס}"},{"number":23,"verse":"כג ארור שכב עם חתנתו ואמר כל העם אמן {ס}"},{"number":24,"verse":"כד ארור מכה רעהו בסתר ואמר כל העם אמן {ס}"},{"number":25,"verse":"כה ארור לקח שחד להכות נפש דם נקי ואמר כל העם אמן {ס}"},{"number":26,"verse":"כו ארור אשר לא יקים את דברי התורה הזאת--לעשות אותם ואמר כל העם אמן {פ}"}]}