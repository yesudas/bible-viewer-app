{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":16,"verses":[{"number":1,"verse":"א שמור את חדש האביב ועשית פסח ליהוה אלהיך כי בחדש האביב הוציאך יהוה אלהיך ממצרים--לילה"},{"number":2,"verse":"ב וזבחת פסח ליהוה אלהיך צאן ובקר במקום אשר יבחר יהוה לשכן שמו שם"},{"number":3,"verse":"ג לא תאכל עליו חמץ שבעת ימים תאכל עליו מצות לחם עני כי בחפזון יצאת מארץ מצרים--למען תזכר את יום צאתך מארץ מצרים כל ימי חייך"},{"number":4,"verse":"ד ולא יראה לך שאר בכל גבלך שבעת ימים ולא ילין מן הבשר אשר תזבח בערב ביום הראשון--לבקר"},{"number":5,"verse":"ה לא תוכל לזבח את הפסח באחד שעריך אשר יהוה אלהיך נתן לך"},{"number":6,"verse":"ו כי אם אל המקום אשר יבחר יהוה אלהיך לשכן שמו--שם תזבח את הפסח בערב כבוא השמש מועד צאתך ממצרים"},{"number":7,"verse":"ז ובשלת ואכלת במקום אשר יבחר יהוה אלהיך בו ופנית בבקר והלכת לאהליך"},{"number":8,"verse":"ח ששת ימים תאכל מצות וביום השביעי עצרת ליהוה אלהיך--לא תעשה מלאכה {ס}"},{"number":9,"verse":"ט שבעה שבעת תספר לך מהחל חרמש בקמה תחל לספר שבעה שבעות"},{"number":10,"verse":"י ועשית חג שבעות ליהוה אלהיך--מסת נדבת ידך אשר תתן כאשר יברכך יהוה אלהיך"},{"number":11,"verse":"יא ושמחת לפני יהוה אלהיך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך--במקום אשר יבחר יהוה אלהיך לשכן שמו שם"},{"number":12,"verse":"יב וזכרת כי עבד היית במצרים ושמרת ועשית את החקים האלה {פ}"},{"number":13,"verse":"יג חג הסכת תעשה לך שבעת ימים באספך--מגרנך ומיקבך"},{"number":14,"verse":"יד ושמחת בחגך אתה ובנך ובתך ועבדך ואמתך והלוי והגר והיתום והאלמנה אשר בשעריך"},{"number":15,"verse":"טו שבעת ימים תחג ליהוה אלהיך במקום אשר יבחר יהוה כי יברכך יהוה אלהיך בכל תבואתך ובכל מעשה ידיך והיית אך שמח"},{"number":16,"verse":"טז שלוש פעמים בשנה יראה כל זכורך את פני יהוה אלהיך במקום אשר יבחר--בחג המצות ובחג השבעות ובחג הסכות ולא יראה את פני יהוה ריקם"},{"number":17,"verse":"יז איש כמתנת ידו כברכת יהוה אלהיך אשר נתן לך {ס}"},{"number":18,"verse":"יח שפטים ושטרים תתן לך בכל שעריך אשר יהוה אלהיך נתן לך לשבטיך ושפטו את העם משפט צדק"},{"number":19,"verse":"יט לא תטה משפט לא תכיר פנים ולא תקח שחד--כי השחד יעור עיני חכמים ויסלף דברי צדיקם"},{"number":20,"verse":"כ צדק צדק תרדף--למען תחיה וירשת את הארץ אשר יהוה אלהיך נתן לך {ס}"},{"number":21,"verse":"כא לא תטע לך אשרה כל עץ אצל מזבח יהוה אלהיך--אשר תעשה לך"},{"number":22,"verse":"כב ולא תקים לך מצבה אשר שנא יהוה אלהיך {ס}"}]}