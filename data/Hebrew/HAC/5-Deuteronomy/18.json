{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":18,"verses":[{"number":1,"verse":"א לא יהיה לכהנים הלוים כל שבט לוי חלק ונחלה--עם ישראל אשי יהוה ונחלתו יאכלון"},{"number":2,"verse":"ב ונחלה לא יהיה לו בקרב אחיו יהוה הוא נחלתו כאשר דבר לו {ס}"},{"number":3,"verse":"ג וזה יהיה משפט הכהנים מאת העם מאת זבחי הזבח--אם שור אם שה ונתן לכהן הזרע והלחיים והקבה"},{"number":4,"verse":"ד ראשית דגנך תירשך ויצהרך וראשית גז צאנך--תתן לו"},{"number":5,"verse":"ה כי בו בחר יהוה אלהיך--מכל שבטיך לעמד לשרת בשם יהוה הוא ובניו כל הימים {ס}"},{"number":6,"verse":"ו וכי יבא הלוי מאחד שעריך מכל ישראל אשר הוא גר שם ובא בכל אות נפשו אל המקום אשר יבחר יהוה"},{"number":7,"verse":"ז ושרת בשם יהוה אלהיו--ככל אחיו הלוים העמדים שם לפני יהוה"},{"number":8,"verse":"ח חלק כחלק יאכלו לבד ממכריו על האבות {ס}"},{"number":9,"verse":"ט כי אתה בא אל הארץ אשר יהוה אלהיך נתן לך--לא תלמד לעשות כתועבת הגוים ההם"},{"number":10,"verse":"י לא ימצא בך מעביר בנו ובתו באש קסם קסמים מעונן ומנחש ומכשף"},{"number":11,"verse":"יא וחבר חבר ושאל אוב וידעני ודרש אל המתים"},{"number":12,"verse":"יב כי תועבת יהוה כל עשה אלה ובגלל התועבת האלה יהוה אלהיך מוריש אותם מפניך"},{"number":13,"verse":"יג תמים תהיה עם יהוה אלהיך"},{"number":14,"verse":"יד כי הגוים האלה אשר אתה יורש אותם--אל מעננים ואל קסמים ישמעו ואתה--לא כן נתן לך יהוה אלהיך"},{"number":15,"verse":"טו נביא מקרבך מאחיך כמני יקים לך יהוה אלהיך אליו תשמעון"},{"number":16,"verse":"טז ככל אשר שאלת מעם יהוה אלהיך בחרב ביום הקהל לאמר לא אסף לשמע את קול יהוה אלהי ואת האש הגדלה הזאת לא אראה עוד ולא אמות"},{"number":17,"verse":"יז ויאמר יהוה אלי היטיבו אשר דברו"},{"number":18,"verse":"יח נביא אקים להם מקרב אחיהם כמוך ונתתי דברי בפיו ודבר אליהם את כל אשר אצונו"},{"number":19,"verse":"יט והיה האיש אשר לא ישמע אל דברי אשר ידבר בשמי--אנכי אדרש מעמו"},{"number":20,"verse":"כ אך הנביא אשר יזיד לדבר דבר בשמי את אשר לא צויתיו לדבר ואשר ידבר בשם אלהים אחרים--ומת הנביא ההוא"},{"number":21,"verse":"כא וכי תאמר בלבבך איכה נדע את הדבר אשר לא דברו יהוה"},{"number":22,"verse":"כב אשר ידבר הנביא בשם יהוה ולא יהיה הדבר ולא יבא--הוא הדבר אשר לא דברו יהוה בזדון דברו הנביא לא תגור ממנו {ס}"}]}