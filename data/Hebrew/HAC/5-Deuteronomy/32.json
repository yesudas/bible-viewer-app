{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":32,"verses":[{"number":1,"verse":"א האזינו השמים ואדברה {ס} ותשמע הארץ אמרי פי {ר}"},{"number":2,"verse":"ב יערף כמטר לקחי {ס} תזל כטל אמרתי {ר} כשעירם עלי דשא {ס} וכרביבים עלי עשב {ר}"},{"number":3,"verse":"ג כי שם יהוה אקרא {ס} הבו גדל לאלהינו {ר}"},{"number":4,"verse":"ד הצור תמים פעלו {ס} כי כל דרכיו משפט {ר} אל אמונה ואין עול {ס} צדיק וישר הוא {ר}"},{"number":5,"verse":"ה שחת לו לא בניו מומם {ס} דור עקש ופתלתל {ר}"},{"number":6,"verse":"ו ה ליהוה תגמלו זאת-- {ס} עם נבל ולא חכם {ר} הלוא הוא אביך קנך {ס} הוא עשך ויכננך {ר}"},{"number":7,"verse":"ז זכר ימות עולם בינו שנות דר ודר {ס} שאל אביך ויגדך זקניך ויאמרו לך {ר}"},{"number":8,"verse":"ח בהנחל עליון גוים {ס} בהפרידו בני אדם {ר} יצב גבלת עמים {ס} למספר בני ישראל {ר}"},{"number":9,"verse":"ט כי חלק יהוה עמו {ס} יעקב חבל נחלתו {ר}"},{"number":10,"verse":"י ימצאהו בארץ מדבר {ס} ובתהו ילל ישמן {ר} יסבבנהו יבוננהו-- {ס} יצרנהו כאישון עינו {ר}"},{"number":11,"verse":"יא כנשר יעיר קנו על גוזליו ירחף {ס} יפרש כנפיו יקחהו ישאהו על אברתו {ר}"},{"number":12,"verse":"יב יהוה בדד ינחנו {ס} ואין עמו אל נכר {ר}"},{"number":13,"verse":"יג ירכבהו על במותי (במתי) ארץ {ס} ויאכל תנובת שדי {ר} וינקהו דבש מסלע {ס} ושמן מחלמיש צור {ר}"},{"number":14,"verse":"יד חמאת בקר וחלב צאן {ס} עם חלב כרים ואילים {ר} בני בשן ועתודים {ס} עם חלב כליות חטה {ר} ודם ענב תשתה חמר {ס}"},{"number":15,"verse":"טו וישמן ישרון ויבעט {ר} שמנת עבית כשית {ס} ויטש אלוה עשהו {ר} וינבל צור ישעתו {ס}"},{"number":16,"verse":"טז יקנאהו בזרים {ר} בתועבת יכעיסהו {ס}"},{"number":17,"verse":"יז יזבחו לשדים לא אלה-- {ר} אלהים לא ידעום {ס} חדשים מקרב באו {ר} לא שערום אבתיכם {ס}"},{"number":18,"verse":"יח צור ילדך תשי {ר} ותשכח אל מחללך {ס}"},{"number":19,"verse":"יט וירא יהוה וינאץ {ר} מכעס בניו ובנתיו {ס}"},{"number":20,"verse":"כ ויאמר אסתירה פני מהם-- {ר} אראה מה אחריתם {ס} כי דור תהפכת המה {ר} בנים לא אמן בם {ס}"},{"number":21,"verse":"כא הם קנאוני בלא אל {ר} כעסוני בהבליהם {ס} ואני אקניאם בלא עם {ר} בגוי נבל אכעיסם {ס}"},{"number":22,"verse":"כב כי אש קדחה באפי {ר} ותיקד עד שאול תחתית {ס} ותאכל ארץ ויבלה {ר} ותלהט מוסדי הרים {ס}"},{"number":23,"verse":"כג אספה עלימו רעות {ר} חצי אכלה בם {ס}"},{"number":24,"verse":"כד מזי רעב ולחמי רשף {ר} וקטב מרירי {ס} ושן בהמת אשלח בם {ר} עם חמת זחלי עפר {ס}"},{"number":25,"verse":"כה מחוץ תשכל חרב ומחדרים אימה גם בחור {ר} גם בתולה--יונק עם איש שיבה {ס}"},{"number":26,"verse":"כו אמרתי אפאיהם {ר} אשביתה מאנוש זכרם {ס}"},{"number":27,"verse":"כז לולי כעס אויב אגור-- {ר} פן ינכרו צרימו {ס} פן יאמרו ידנו רמה {ר} ולא יהוה פעל כל זאת {ס}"},{"number":28,"verse":"כח כי גוי אבד עצות המה {ר} ואין בהם תבונה {ס}"},{"number":29,"verse":"כט לו חכמו ישכילו זאת {ר} יבינו לאחריתם {ס}"},{"number":30,"verse":"ל איכה ירדף אחד אלף {ר} ושנים יניסו רבבה {ס} אם לא כי צורם מכרם {ר} ויהוה הסגירם {ס}"},{"number":31,"verse":"לא כי לא כצורנו צורם {ר} ואיבינו פלילים {ס}"},{"number":32,"verse":"לב כי מגפן סדם גפנם {ר} ומשדמת עמרה {ס} ענבמו ענבי רוש-- {ר} אשכלת מררת למו {ס}"},{"number":33,"verse":"לג חמת תנינם יינם {ר} וראש פתנים אכזר {ס}"},{"number":34,"verse":"לד הלא הוא כמס עמדי {ר} חתום באוצרתי {ס}"},{"number":35,"verse":"לה לי נקם ושלם {ר} לעת תמוט רגלם {ס} כי קרוב יום אידם {ר} וחש עתדת למו {ס}"},{"number":36,"verse":"לו כי ידין יהוה עמו {ר} ועל עבדיו יתנחם {ס} כי יראה כי אזלת יד {ר} ואפס עצור ועזוב {ס}"},{"number":37,"verse":"לז ואמר אי אלהימו-- {ר} צור חסיו בו {ס}"},{"number":38,"verse":"לח אשר חלב זבחימו יאכלו {ר} ישתו יין נסיכם {ס} יקומו ויעזרכם-- {ר} יהי עליכם סתרה {ס}"},{"number":39,"verse":"לט ראו עתה כי אני אני הוא {ר} ואין אלהים עמדי {ס} אני אמית ואחיה {ר} מחצתי ואני ארפא {ס} ואין מידי מציל {ר}"},{"number":40,"verse":"מ כי אשא אל שמים ידי {ס} ואמרתי חי אנכי לעלם {ר}"},{"number":41,"verse":"מא אם שנותי ברק חרבי {ס} ותאחז במשפט ידי {ר} אשיב נקם לצרי {ס} ולמשנאי אשלם {ר}"},{"number":42,"verse":"מב אשכיר חצי מדם {ס} וחרבי תאכל בשר {ר} מדם חלל ושביה {ס} מראש פרעות אויב {ר}"},{"number":43,"verse":"מג הרנינו גוים עמו {ס} כי דם עבדיו יקום {ר} ונקם ישיב לצריו {ס} וכפר אדמתו עמו {ר} {ש}"},{"number":44,"verse":"מד ויבא משה וידבר את כל דברי השירה הזאת--באזני העם הוא והושע בן נון"},{"number":45,"verse":"מה ויכל משה לדבר את כל הדברים האלה--אל כל ישראל"},{"number":46,"verse":"מו ויאמר אלהם שימו לבבכם לכל הדברים אשר אנכי מעיד בכם היום אשר תצום את בניכם לשמר לעשות את כל דברי התורה הזאת"},{"number":47,"verse":"מז כי לא דבר רק הוא מכם--כי הוא חייכם ובדבר הזה תאריכו ימים על האדמה אשר אתם עברים את הירדן שמה לרשתה {פ}"},{"number":48,"verse":"מח וידבר יהוה אל משה בעצם היום הזה לאמר"},{"number":49,"verse":"מט עלה אל הר העברים הזה הר נבו אשר בארץ מואב אשר על פני ירחו וראה את ארץ כנען אשר אני נתן לבני ישראל לאחזה"},{"number":50,"verse":"נ ומת בהר אשר אתה עלה שמה והאסף אל עמיך כאשר מת אהרן אחיך בהר ההר ויאסף אל עמיו"},{"number":51,"verse":"נא על אשר מעלתם בי בתוך בני ישראל במי מריבת קדש מדבר צן--על אשר לא קדשתם אותי בתוך בני ישראל"},{"number":52,"verse":"נב כי מנגד תראה את הארץ ושמה לא תבוא--אל הארץ אשר אני נתן לבני ישראל {פ}"}]}