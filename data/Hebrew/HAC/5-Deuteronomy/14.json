{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":14,"verses":[{"number":1,"verse":"א בנים אתם ליהוה אלהיכם לא תתגדדו ולא תשימו קרחה בין עיניכם--למת"},{"number":2,"verse":"ב כי עם קדוש אתה ליהוה אלהיך ובך בחר יהוה להיות לו לעם סגלה מכל העמים אשר על פני האדמה {ס}"},{"number":3,"verse":"ג לא תאכל כל תועבה"},{"number":4,"verse":"ד זאת הבהמה אשר תאכלו שור שה כשבים ושה עזים"},{"number":5,"verse":"ה איל וצבי ויחמור ואקו ודישן ותאו וזמר"},{"number":6,"verse":"ו וכל בהמה מפרסת פרסה ושסעת שסע שתי פרסות מעלת גרה בבהמה--אתה תאכלו"},{"number":7,"verse":"ז אך את זה לא תאכלו ממעלי הגרה וממפריסי הפרסה השסועה את הגמל ואת הארנבת ואת השפן כי מעלה גרה המה ופרסה לא הפריסו--טמאים הם לכם"},{"number":8,"verse":"ח ואת החזיר כי מפריס פרסה הוא ולא גרה--טמא הוא לכם מבשרם לא תאכלו ובנבלתם לא תגעו {ס}"},{"number":9,"verse":"ט את זה תאכלו מכל אשר במים כל אשר לו סנפיר וקשקשת תאכלו"},{"number":10,"verse":"י וכל אשר אין לו סנפיר וקשקשת לא תאכלו--טמא הוא לכם {ס}"},{"number":11,"verse":"יא כל צפור טהרה תאכלו"},{"number":12,"verse":"יב וזה אשר לא תאכלו מהם הנשר והפרס והעזניה"},{"number":13,"verse":"יג והראה ואת האיה והדיה למינה"},{"number":14,"verse":"יד ואת כל ערב למינו"},{"number":15,"verse":"טו ואת בת היענה ואת התחמס ואת השחף ואת הנץ למינהו"},{"number":16,"verse":"טז את הכוס ואת הינשוף והתנשמת"},{"number":17,"verse":"יז והקאת ואת הרחמה ואת השלך"},{"number":18,"verse":"יח והחסידה והאנפה למינה והדוכיפת והעטלף"},{"number":19,"verse":"יט וכל שרץ העוף טמא הוא לכם לא יאכלו"},{"number":20,"verse":"כ כל עוף טהור תאכלו"},{"number":21,"verse":"כא לא תאכלו כל נבלה לגר אשר בשעריך תתננה ואכלה או מכר לנכרי--כי עם קדוש אתה ליהוה אלהיך לא תבשל גדי בחלב אמו {פ}"},{"number":22,"verse":"כב עשר תעשר את כל תבואת זרעך היצא השדה שנה שנה"},{"number":23,"verse":"כג ואכלת לפני יהוה אלהיך במקום אשר יבחר לשכן שמו שם מעשר דגנך תירשך ויצהרך ובכרת בקרך וצאנך למען תלמד ליראה את יהוה אלהיך--כל הימים"},{"number":24,"verse":"כד וכי ירבה ממך הדרך כי לא תוכל שאתו--כי ירחק ממך המקום אשר יבחר יהוה אלהיך לשום שמו שם כי יברכך יהוה אלהיך"},{"number":25,"verse":"כה ונתתה בכסף וצרת הכסף בידך והלכת אל המקום אשר יבחר יהוה אלהיך בו"},{"number":26,"verse":"כו ונתתה הכסף בכל אשר תאוה נפשך בבקר ובצאן וביין ובשכר ובכל אשר תשאלך נפשך ואכלת שם לפני יהוה אלהיך ושמחת אתה וביתך"},{"number":27,"verse":"כז והלוי אשר בשעריך לא תעזבנו כי אין לו חלק ונחלה עמך {ס}"},{"number":28,"verse":"כח מקצה שלש שנים תוציא את כל מעשר תבואתך בשנה ההוא והנחת בשעריך"},{"number":29,"verse":"כט ובא הלוי כי אין לו חלק ונחלה עמך והגר והיתום והאלמנה אשר בשעריך ואכלו ושבעו--למען יברכך יהוה אלהיך בכל מעשה ידך אשר תעשה {ס}"}]}