{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":34,"verses":[{"number":1,"verse":"א ויעל משה מערבת מואב אל הר נבו ראש הפסגה אשר על פני ירחו ויראהו יהוה את כל הארץ את הגלעד עד דן"},{"number":2,"verse":"ב ואת כל נפתלי ואת ארץ אפרים ומנשה ואת כל ארץ יהודה עד הים האחרון"},{"number":3,"verse":"ג ואת הנגב ואת הככר בקעת ירחו עיר התמרים--עד צער"},{"number":4,"verse":"ד ויאמר יהוה אליו זאת הארץ אשר נשבעתי לאברהם ליצחק וליעקב לאמר לזרעך אתננה הראיתיך בעיניך ושמה לא תעבר"},{"number":5,"verse":"ה וימת שם משה עבד יהוה בארץ מואב--על פי יהוה"},{"number":6,"verse":"ו ויקבר אתו בגי בארץ מואב מול בית פעור ולא ידע איש את קברתו עד היום הזה"},{"number":7,"verse":"ז ומשה בן מאה ועשרים שנה--במתו לא כהתה עינו ולא נס לחה"},{"number":8,"verse":"ח ויבכו בני ישראל את משה בערבת מואב שלשים יום ויתמו ימי בכי אבל משה"},{"number":9,"verse":"ט ויהושע בן נון מלא רוח חכמה--כי סמך משה את ידיו עליו וישמעו אליו בני ישראל ויעשו כאשר צוה יהוה את משה"},{"number":10,"verse":"י ולא קם נביא עוד בישראל כמשה אשר ידעו יהוה פנים אל פנים"},{"number":11,"verse":"יא לכל האתת והמופתים אשר שלחו יהוה לעשות בארץ מצרים--לפרעה ולכל עבדיו ולכל ארצו"},{"number":12,"verse":"יב ולכל היד החזקה ולכל המורא הגדול אשר עשה משה לעיני כל ישראל {ש}"}]}