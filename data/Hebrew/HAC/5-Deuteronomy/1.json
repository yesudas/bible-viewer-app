{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":1,"verses":[{"number":1,"verse":"א אלה הדברים אשר דבר משה אל כל ישראל בעבר הירדן במדבר בערבה מול סוף בין פארן ובין תפל ולבן וחצרת--ודי זהב"},{"number":2,"verse":"ב אחד עשר יום מחרב דרך הר שעיר עד קדש ברנע"},{"number":3,"verse":"ג ויהי בארבעים שנה בעשתי עשר חדש באחד לחדש דבר משה אל בני ישראל ככל אשר צוה יהוה אתו אלהם"},{"number":4,"verse":"ד אחרי הכתו את סיחן מלך האמרי אשר יושב בחשבון--ואת עוג מלך הבשן אשר יושב בעשתרת באדרעי"},{"number":5,"verse":"ה בעבר הירדן בארץ מואב הואיל משה באר את התורה הזאת לאמר"},{"number":6,"verse":"ו יהוה אלהינו דבר אלינו בחרב לאמר רב לכם שבת בהר הזה"},{"number":7,"verse":"ז פנו וסעו לכם ובאו הר האמרי ואל כל שכניו בערבה בהר ובשפלה ובנגב ובחוף הים--ארץ הכנעני והלבנון עד הנהר הגדל נהר פרת"},{"number":8,"verse":"ח ראה נתתי לפניכם את הארץ באו ורשו את הארץ אשר נשבע יהוה לאבתיכם לאברהם ליצחק וליעקב לתת להם ולזרעם אחריהם"},{"number":9,"verse":"ט ואמר אלכם בעת ההוא לאמר לא אוכל לבדי שאת אתכם"},{"number":10,"verse":"י יהוה אלהיכם הרבה אתכם והנכם היום ככוכבי השמים לרב"},{"number":11,"verse":"יא יהוה אלהי אבותכם יסף עליכם ככם--אלף פעמים ויברך אתכם כאשר דבר לכם"},{"number":12,"verse":"יב איכה אשא לבדי טרחכם ומשאכם וריבכם"},{"number":13,"verse":"יג הבו לכם אנשים חכמים ונבנים וידעים--לשבטיכם ואשימם בראשיכם"},{"number":14,"verse":"יד ותענו אתי ותאמרו טוב הדבר אשר דברת לעשות"},{"number":15,"verse":"טו ואקח את ראשי שבטיכם אנשים חכמים וידעים ואתן אותם ראשים עליכם שרי אלפים ושרי מאות ושרי חמשים ושרי עשרת ושטרים לשבטיכם"},{"number":16,"verse":"טז ואצוה את שפטיכם בעת ההוא לאמר שמע בין אחיכם ושפטתם צדק בין איש ובין אחיו ובין גרו"},{"number":17,"verse":"יז לא תכירו פנים במשפט כקטן כגדל תשמעון--לא תגורו מפני איש כי המשפט לאלהים הוא והדבר אשר יקשה מכם תקרבון אלי ושמעתיו"},{"number":18,"verse":"יח ואצוה אתכם בעת ההוא את כל הדברים אשר תעשון"},{"number":19,"verse":"יט ונסע מחרב ונלך את כל המדבר הגדול והנורא ההוא אשר ראיתם דרך הר האמרי כאשר צוה יהוה אלהינו אתנו ונבא עד קדש ברנע"},{"number":20,"verse":"כ ואמר אלכם באתם עד הר האמרי אשר יהוה אלהינו נתן לנו"},{"number":21,"verse":"כא ראה נתן יהוה אלהיך לפניך--את הארץ עלה רש כאשר דבר יהוה אלהי אבתיך לך--אל תירא ואל תחת"},{"number":22,"verse":"כב ותקרבון אלי כלכם ותאמרו נשלחה אנשים לפנינו ויחפרו לנו את הארץ וישבו אתנו דבר--את הדרך אשר נעלה בה ואת הערים אשר נבא אליהן"},{"number":23,"verse":"כג וייטב בעיני הדבר ואקח מכם שנים עשר אנשים איש אחד לשבט"},{"number":24,"verse":"כד ויפנו ויעלו ההרה ויבאו עד נחל אשכל וירגלו אתה"},{"number":25,"verse":"כה ויקחו בידם מפרי הארץ ויורדו אלינו וישבו אתנו דבר ויאמרו טובה הארץ אשר יהוה אלהינו נתן לנו"},{"number":26,"verse":"כו ולא אביתם לעלת ותמרו את פי יהוה אלהיכם"},{"number":27,"verse":"כז ותרגנו באהליכם ותאמרו בשנאת יהוה אתנו הוציאנו מארץ מצרים--לתת אתנו ביד האמרי להשמידנו"},{"number":28,"verse":"כח אנה אנחנו עלים אחינו המסו את לבבנו לאמר עם גדול ורם ממנו ערים גדלת ובצורת בשמים וגם בני ענקים ראינו שם"},{"number":29,"verse":"כט ואמר אלכם לא תערצון ולא תיראון מהם"},{"number":30,"verse":"ל יהוה אלהיכם ההלך לפניכם הוא ילחם לכם ככל אשר עשה אתכם במצרים--לעיניכם"},{"number":31,"verse":"לא ובמדבר אשר ראית אשר נשאך יהוה אלהיך כאשר ישא איש את בנו--בכל הדרך אשר הלכתם עד באכם עד המקום הזה"},{"number":32,"verse":"לב ובדבר הזה--אינכם מאמינם ביהוה אלהיכם"},{"number":33,"verse":"לג ההלך לפניכם בדרך לתור לכם מקום--לחנתכם באש לילה לראתכם בדרך אשר תלכו בה ובענן יומם"},{"number":34,"verse":"לד וישמע יהוה את קול דבריכם ויקצף וישבע לאמר"},{"number":35,"verse":"לה אם יראה איש באנשים האלה הדור הרע הזה--את הארץ הטובה אשר נשבעתי לתת לאבתיכם"},{"number":36,"verse":"לו זולתי כלב בן יפנה הוא יראנה ולו אתן את הארץ אשר דרך בה ולבניו--יען אשר מלא אחרי יהוה"},{"number":37,"verse":"לז גם בי התאנף יהוה בגללכם לאמר גם אתה לא תבא שם"},{"number":38,"verse":"לח יהושע בן נון העמד לפניך הוא יבא שמה אתו חזק כי הוא ינחלנה את ישראל"},{"number":39,"verse":"לט וטפכם אשר אמרתם לבז יהיה ובניכם אשר לא ידעו היום טוב ורע--המה יבאו שמה ולהם אתננה והם יירשוה"},{"number":40,"verse":"מ ואתם פנו לכם וסעו המדברה דרך ים סוף"},{"number":41,"verse":"מא ותענו ותאמרו אלי חטאנו ליהוה--אנחנו נעלה ונלחמנו ככל אשר צונו יהוה אלהינו ותחגרו איש את כלי מלחמתו ותהינו לעלת ההרה"},{"number":42,"verse":"מב ויאמר יהוה אלי אמר להם לא תעלו ולא תלחמו--כי אינני בקרבכם ולא תנגפו לפני איביכם"},{"number":43,"verse":"מג ואדבר אליכם ולא שמעתם ותמרו את פי יהוה ותזדו ותעלו ההרה"},{"number":44,"verse":"מד ויצא האמרי הישב בהר ההוא לקראתכם וירדפו אתכם כאשר תעשינה הדברים ויכתו אתכם בשעיר עד חרמה"},{"number":45,"verse":"מה ותשבו ותבכו לפני יהוה ולא שמע יהוה בקלכם ולא האזין אליכם"},{"number":46,"verse":"מו ותשבו בקדש ימים רבים כימים אשר ישבתם"}]}