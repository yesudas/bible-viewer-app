{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":33,"verses":[{"number":1,"verse":"א וזאת הברכה אשר ברך משה איש האלהים--את בני ישראל לפני מותו"},{"number":2,"verse":"ב ויאמר יהוה מסיני בא וזרח משעיר למו--הופיע מהר פארן ואתה מרבבת קדש מימינו אשדת (אש דת) למו"},{"number":3,"verse":"ג אף חבב עמים כל קדשיו בידך והם תכו לרגלך ישא מדברתיך"},{"number":4,"verse":"ד תורה צוה לנו משה מורשה קהלת יעקב"},{"number":5,"verse":"ה ויהי בישרון מלך בהתאסף ראשי עם יחד שבטי ישראל"},{"number":6,"verse":"ו יחי ראובן ואל ימת ויהי מתיו מספר {ס}"},{"number":7,"verse":"ז וזאת ליהודה ויאמר שמע יהוה קול יהודה ואל עמו תביאנו ידיו רב לו ועזר מצריו תהיה {פ}"},{"number":8,"verse":"ח וללוי אמר תמיך ואוריך לאיש חסידך אשר נסיתו במסה תריבהו על מי מריבה"},{"number":9,"verse":"ט האמר לאביו ולאמו לא ראיתיו ואת אחיו לא הכיר ואת בנו לא ידע כי שמרו אמרתך ובריתך ינצרו"},{"number":10,"verse":"י יורו משפטיך ליעקב ותורתך לישראל ישימו קטורה באפך וכליל על מזבחך"},{"number":11,"verse":"יא ברך יהוה חילו ופעל ידיו תרצה מחץ מתנים קמיו ומשנאיו מן יקומון {ס}"},{"number":12,"verse":"יב לבנימן אמר--ידיד יהוה ישכן לבטח עליו חפף עליו כל היום ובין כתפיו שכן {ס}"},{"number":13,"verse":"יג וליוסף אמר מברכת יהוה ארצו ממגד שמים מטל ומתהום רבצת תחת"},{"number":14,"verse":"יד וממגד תבואת שמש וממגד גרש ירחים"},{"number":15,"verse":"טו ומראש הררי קדם וממגד גבעות עולם"},{"number":16,"verse":"טז וממגד ארץ ומלאה ורצון שכני סנה תבואתה לראש יוסף ולקדקד נזיר אחיו"},{"number":17,"verse":"יז בכור שורו הדר לו וקרני ראם קרניו--בהם עמים ינגח יחדו אפסי ארץ והם רבבות אפרים והם אלפי מנשה {ס}"},{"number":18,"verse":"יח ולזבולן אמר שמח זבולן בצאתך ויששכר באהליך"},{"number":19,"verse":"יט עמים הר יקראו--שם יזבחו זבחי צדק כי שפע ימים יינקו ושפני טמוני חול {ס}"},{"number":20,"verse":"כ ולגד אמר ברוך מרחיב גד כלביא שכן וטרף זרוע אף קדקד"},{"number":21,"verse":"כא וירא ראשית לו כי שם חלקת מחקק ספון ויתא ראשי עם--צדקת יהוה עשה ומשפטיו עם ישראל {ס}"},{"number":22,"verse":"כב ולדן אמר דן גור אריה יזנק מן הבשן"},{"number":23,"verse":"כג ולנפתלי אמר--נפתלי שבע רצון ומלא ברכת יהוה ים ודרום ירשה {ס}"},{"number":24,"verse":"כד ולאשר אמר ברוך מבנים אשר יהי רצוי אחיו וטבל בשמן רגלו"},{"number":25,"verse":"כה ברזל ונחשת מנעלך וכימיך דבאך"},{"number":26,"verse":"כו אין כאל ישרון רכב שמים בעזרך ובגאותו שחקים"},{"number":27,"verse":"כז מענה אלהי קדם ומתחת זרעת עולם ויגרש מפניך אויב ויאמר השמד"},{"number":28,"verse":"כח וישכן ישראל בטח בדד עין יעקב אל ארץ דגן ותירוש אף שמיו יערפו טל"},{"number":29,"verse":"כט אשריך ישראל מי כמוך עם נושע ביהוה מגן עזרך ואשר חרב גאותך ויכחשו איביך לך ואתה על במותימו תדרך {ס}"}]}