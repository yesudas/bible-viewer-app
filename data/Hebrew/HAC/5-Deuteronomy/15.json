{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":15,"verses":[{"number":1,"verse":"א מקץ שבע שנים תעשה שמטה"},{"number":2,"verse":"ב וזה דבר השמטה--שמוט כל בעל משה ידו אשר ישה ברעהו לא יגש את רעהו ואת אחיו כי קרא שמטה ליהוה"},{"number":3,"verse":"ג את הנכרי תגש ואשר יהיה לך את אחיך תשמט ידך"},{"number":4,"verse":"ד אפס כי לא יהיה בך אביון כי ברך יברכך יהוה בארץ אשר יהוה אלהיך נתן לך נחלה לרשתה"},{"number":5,"verse":"ה רק אם שמוע תשמע בקול יהוה אלהיך לשמר לעשות את כל המצוה הזאת אשר אנכי מצוך היום"},{"number":6,"verse":"ו כי יהוה אלהיך ברכך כאשר דבר לך והעבטת גוים רבים ואתה לא תעבט ומשלת בגוים רבים ובך לא ימשלו {ס}"},{"number":7,"verse":"ז כי יהיה בך אביון מאחד אחיך באחד שעריך בארצך אשר יהוה אלהיך נתן לך--לא תאמץ את לבבך ולא תקפץ את ידך מאחיך האביון"},{"number":8,"verse":"ח כי פתח תפתח את ידך לו והעבט תעביטנו די מחסרו אשר יחסר לו"},{"number":9,"verse":"ט השמר לך פן יהיה דבר עם לבבך בליעל לאמר קרבה שנת השבע שנת השמטה ורעה עינך באחיך האביון ולא תתן לו וקרא עליך אל יהוה והיה בך חטא"},{"number":10,"verse":"י נתון תתן לו ולא ירע לבבך בתתך לו כי בגלל הדבר הזה יברכך יהוה אלהיך בכל מעשך ובכל משלח ידך"},{"number":11,"verse":"יא כי לא יחדל אביון מקרב הארץ על כן אנכי מצוך לאמר פתח תפתח את ידך לאחיך לעניך ולאבינך בארצך {ס}"},{"number":12,"verse":"יב כי ימכר לך אחיך העברי או העבריה--ועבדך שש שנים ובשנה השביעת תשלחנו חפשי מעמך"},{"number":13,"verse":"יג וכי תשלחנו חפשי מעמך--לא תשלחנו ריקם"},{"number":14,"verse":"יד העניק תעניק לו מצאנך ומגרנך ומיקבך אשר ברכך יהוה אלהיך תתן לו"},{"number":15,"verse":"טו וזכרת כי עבד היית בארץ מצרים ויפדך יהוה אלהיך על כן אנכי מצוך את הדבר הזה--היום"},{"number":16,"verse":"טז והיה כי יאמר אליך לא אצא מעמך כי אהבך ואת ביתך כי טוב לו עמך"},{"number":17,"verse":"יז ולקחת את המרצע ונתתה באזנו ובדלת והיה לך עבד עולם ואף לאמתך תעשה כן"},{"number":18,"verse":"יח לא יקשה בעינך בשלחך אתו חפשי מעמך--כי משנה שכר שכיר עבדך שש שנים וברכך יהוה אלהיך בכל אשר תעשה {פ}"},{"number":19,"verse":"יט כל הבכור אשר יולד בבקרך ובצאנך הזכר--תקדיש ליהוה אלהיך לא תעבד בבכר שורך ולא תגז בכור צאנך"},{"number":20,"verse":"כ לפני יהוה אלהיך תאכלנו שנה בשנה במקום אשר יבחר יהוה--אתה וביתך"},{"number":21,"verse":"כא וכי יהיה בו מום פסח או עור כל מום רע--לא תזבחנו ליהוה אלהיך"},{"number":22,"verse":"כב בשעריך תאכלנו--הטמא והטהור יחדו כצבי וכאיל"},{"number":23,"verse":"כג רק את דמו לא תאכל על הארץ תשפכנו כמים {פ}"}]}