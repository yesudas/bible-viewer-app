{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":20,"verses":[{"number":1,"verse":"א כי תצא למלחמה על איבך וראית סוס ורכב עם רב ממך--לא תירא מהם כי יהוה אלהיך עמך המעלך מארץ מצרים"},{"number":2,"verse":"ב והיה כקרבכם אל המלחמה ונגש הכהן ודבר אל העם"},{"number":3,"verse":"ג ואמר אלהם שמע ישראל אתם קרבים היום למלחמה על איביכם אל ירך לבבכם אל תיראו ואל תחפזו ואל תערצו--מפניהם"},{"number":4,"verse":"ד כי יהוה אלהיכם ההלך עמכם--להלחם לכם עם איביכם להושיע אתכם"},{"number":5,"verse":"ה ודברו השטרים אל העם לאמר מי האיש אשר בנה בית חדש ולא חנכו ילך וישב לביתו פן ימות במלחמה ואיש אחר יחנכנו"},{"number":6,"verse":"ו ומי האיש אשר נטע כרם ולא חללו--ילך וישב לביתו פן ימות במלחמה ואיש אחר יחללנו"},{"number":7,"verse":"ז ומי האיש אשר ארש אשה ולא לקחה--ילך וישב לביתו פן ימות במלחמה ואיש אחר יקחנה"},{"number":8,"verse":"ח ויספו השטרים לדבר אל העם ואמרו מי האיש הירא ורך הלבב ילך וישב לביתו ולא ימס את לבב אחיו כלבבו"},{"number":9,"verse":"ט והיה ככלת השטרים לדבר אל העם ופקדו שרי צבאות בראש העם {ס}"},{"number":10,"verse":"י כי תקרב אל עיר להלחם עליה--וקראת אליה לשלום"},{"number":11,"verse":"יא והיה אם שלום תענך ופתחה לך והיה כל העם הנמצא בה יהיו לך למס--ועבדוך"},{"number":12,"verse":"יב ואם לא תשלים עמך ועשתה עמך מלחמה--וצרת עליה"},{"number":13,"verse":"יג ונתנה יהוה אלהיך בידך והכית את כל זכורה לפי חרב"},{"number":14,"verse":"יד רק הנשים והטף והבהמה וכל אשר יהיה בעיר כל שללה--תבז לך ואכלת את שלל איביך אשר נתן יהוה אלהיך לך"},{"number":15,"verse":"טו כן תעשה לכל הערים הרחקת ממך מאד אשר לא מערי הגוים האלה הנה"},{"number":16,"verse":"טז רק מערי העמים האלה אשר יהוה אלהיך נתן לך נחלה--לא תחיה כל נשמה"},{"number":17,"verse":"יז כי החרם תחרימם החתי והאמרי הכנעני והפרזי החוי והיבוסי--כאשר צוך יהוה אלהיך"},{"number":18,"verse":"יח למען אשר לא ילמדו אתכם לעשות ככל תועבתם אשר עשו לאלהיהם וחטאתם ליהוה אלהיכם {ס}"},{"number":19,"verse":"יט כי תצור אל עיר ימים רבים להלחם עליה לתפשה לא תשחית את עצה לנדח עליו גרזן--כי ממנו תאכל ואתו לא תכרת כי האדם עץ השדה לבא מפניך במצור"},{"number":20,"verse":"כ רק עץ אשר תדע כי לא עץ מאכל הוא--אתו תשחית וכרת ובנית מצור על העיר אשר הוא עשה עמך מלחמה--עד רדתה {פ}"}]}