{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":8,"verses":[{"number":1,"verse":"א כל המצוה אשר אנכי מצוך היום--תשמרון לעשות למען תחיון ורביתם ובאתם וירשתם את הארץ אשר נשבע יהוה לאבתיכם"},{"number":2,"verse":"ב וזכרת את כל הדרך אשר הוליכך יהוה אלהיך זה ארבעים שנה--במדבר למען ענתך לנסתך לדעת את אשר בלבבך התשמר מצותו--אם לא"},{"number":3,"verse":"ג ויענך וירעבך ויאכלך את המן אשר לא ידעת ולא ידעון אבתיך למען הודיעך כי לא על הלחם לבדו יחיה האדם--כי על כל מוצא פי יהוה יחיה האדם"},{"number":4,"verse":"ד שמלתך לא בלתה מעליך ורגלך לא בצקה--זה ארבעים שנה"},{"number":5,"verse":"ה וידעת עם לבבך כי כאשר ייסר איש את בנו יהוה אלהיך מיסרך"},{"number":6,"verse":"ו ושמרת את מצות יהוה אלהיך ללכת בדרכיו וליראה אתו"},{"number":7,"verse":"ז כי יהוה אלהיך מביאך אל ארץ טובה ארץ נחלי מים--עינת ותהמת יצאים בבקעה ובהר"},{"number":8,"verse":"ח ארץ חטה ושערה וגפן ותאנה ורמון ארץ זית שמן ודבש"},{"number":9,"verse":"ט ארץ אשר לא במסכנת תאכל בה לחם--לא תחסר כל בה ארץ אשר אבניה ברזל ומהרריה תחצב נחשת"},{"number":10,"verse":"י ואכלת ושבעת--וברכת את יהוה אלהיך על הארץ הטבה אשר נתן לך"},{"number":11,"verse":"יא השמר לך פן תשכח את יהוה אלהיך לבלתי שמר מצותיו ומשפטיו וחקתיו אשר אנכי מצוך היום"},{"number":12,"verse":"יב פן תאכל ושבעת ובתים טבים תבנה וישבת"},{"number":13,"verse":"יג ובקרך וצאנך ירבין וכסף וזהב ירבה לך וכל אשר לך ירבה"},{"number":14,"verse":"יד ורם לבבך ושכחת את יהוה אלהיך המוציאך מארץ מצרים מבית עבדים"},{"number":15,"verse":"טו המוליכך במדבר הגדל והנורא נחש שרף ועקרב וצמאון אשר אין מים המוציא לך מים מצור החלמיש"},{"number":16,"verse":"טז המאכלך מן במדבר אשר לא ידעון אבתיך למען ענתך ולמען נסתך--להיטבך באחריתך"},{"number":17,"verse":"יז ואמרת בלבבך כחי ועצם ידי עשה לי את החיל הזה"},{"number":18,"verse":"יח וזכרת את יהוה אלהיך--כי הוא הנתן לך כח לעשות חיל למען הקים את בריתו אשר נשבע לאבתיך כיום הזה {פ}"},{"number":19,"verse":"יט והיה אם שכח תשכח את יהוה אלהיך והלכת אחרי אלהים אחרים ועבדתם והשתחוית להם--העדתי בכם היום כי אבד תאבדון"},{"number":20,"verse":"כ כגוים אשר יהוה מאביד מפניכם--כן תאבדון עקב לא תשמעון בקול יהוה אלהיכם {פ}"}]}