{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":19,"verses":[{"number":1,"verse":"א כי יכרית יהוה אלהיך את הגוים אשר יהוה אלהיך נתן לך את ארצם וירשתם וישבת בעריהם ובבתיהם"},{"number":2,"verse":"ב שלוש ערים תבדיל לך בתוך ארצך--אשר יהוה אלהיך נתן לך לרשתה"},{"number":3,"verse":"ג תכין לך הדרך ושלשת את גבול ארצך אשר ינחילך יהוה אלהיך והיה לנוס שמה כל רצח"},{"number":4,"verse":"ד וזה דבר הרצח אשר ינוס שמה וחי אשר יכה את רעהו בבלי דעת והוא לא שנא לו מתמל שלשם"},{"number":5,"verse":"ה ואשר יבא את רעהו ביער לחטב עצים ונדחה ידו בגרזן לכרת העץ ונשל הברזל מן העץ ומצא את רעהו ומת הוא ינוס אל אחת הערים האלה--וחי"},{"number":6,"verse":"ו פן ירדף גאל הדם אחרי הרצח כי יחם לבבו והשיגו כי ירבה הדרך והכהו נפש ולו אין משפט מות כי לא שנא הוא לו מתמול שלשום"},{"number":7,"verse":"ז על כן אנכי מצוך לאמר שלש ערים תבדיל לך"},{"number":8,"verse":"ח ואם ירחיב יהוה אלהיך את גבלך כאשר נשבע לאבתיך ונתן לך את כל הארץ אשר דבר לתת לאבתיך"},{"number":9,"verse":"ט כי תשמר את כל המצוה הזאת לעשתה אשר אנכי מצוך היום לאהבה את יהוה אלהיך וללכת בדרכיו כל הימים--ויספת לך עוד שלש ערים על השלש האלה"},{"number":10,"verse":"י ולא ישפך דם נקי בקרב ארצך אשר יהוה אלהיך נתן לך נחלה והיה עליך דמים {פ}"},{"number":11,"verse":"יא וכי יהיה איש שנא לרעהו וארב לו וקם עליו והכהו נפש ומת ונס אל אחת הערים האל"},{"number":12,"verse":"יב ושלחו זקני עירו ולקחו אתו משם ונתנו אתו ביד גאל הדם--ומת"},{"number":13,"verse":"יג לא תחוס עינך עליו ובערת דם הנקי מישראל וטוב לך {ס}"},{"number":14,"verse":"יד לא תסיג גבול רעך אשר גבלו ראשנים--בנחלתך אשר תנחל בארץ אשר יהוה אלהיך נתן לך לרשתה {ס}"},{"number":15,"verse":"טו לא יקום עד אחד באיש לכל עון ולכל חטאת בכל חטא אשר יחטא על פי שני עדים או על פי שלשה עדים--יקום דבר"},{"number":16,"verse":"טז כי יקום עד חמס באיש לענות בו סרה"},{"number":17,"verse":"יז ועמדו שני האנשים אשר להם הריב לפני יהוה לפני הכהנים והשפטים אשר יהיו בימים ההם"},{"number":18,"verse":"יח ודרשו השפטים היטב והנה עד שקר העד שקר ענה באחיו"},{"number":19,"verse":"יט ועשיתם לו כאשר זמם לעשות לאחיו ובערת הרע מקרבך"},{"number":20,"verse":"כ והנשארים ישמעו ויראו ולא יספו לעשות עוד כדבר הרע הזה--בקרבך"},{"number":21,"verse":"כא ולא תחוס עינך נפש בנפש עין בעין שן בשן יד ביד רגל ברגל {ס}"}]}