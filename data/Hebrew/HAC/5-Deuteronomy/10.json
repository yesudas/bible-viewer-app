{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":10,"verses":[{"number":1,"verse":"א בעת ההוא אמר יהוה אלי פסל לך שני לוחת אבנים כראשנים ועלה אלי ההרה ועשית לך ארון עץ"},{"number":2,"verse":"ב ואכתב על הלחת את הדברים אשר היו על הלחת הראשנים אשר שברת ושמתם בארון"},{"number":3,"verse":"ג ואעש ארון עצי שטים ואפסל שני לחת אבנים כראשנים ואעל ההרה ושני הלחת בידי"},{"number":4,"verse":"ד ויכתב על הלחת כמכתב הראשון את עשרת הדברים אשר דבר יהוה אליכם בהר מתוך האש ביום הקהל ויתנם יהוה אלי"},{"number":5,"verse":"ה ואפן וארד מן ההר ואשם את הלחת בארון אשר עשיתי ויהיו שם כאשר צוני יהוה"},{"number":6,"verse":"ו ובני ישראל נסעו מבארת בני יעקן--מוסרה שם מת אהרן ויקבר שם ויכהן אלעזר בנו תחתיו"},{"number":7,"verse":"ז משם נסעו הגדגדה ומן הגדגדה יטבתה ארץ נחלי מים"},{"number":8,"verse":"ח בעת ההוא הבדיל יהוה את שבט הלוי לשאת את ארון ברית יהוה--לעמד לפני יהוה לשרתו ולברך בשמו עד היום הזה"},{"number":9,"verse":"ט על כן לא היה ללוי חלק ונחלה--עם אחיו יהוה הוא נחלתו כאשר דבר יהוה אלהיך לו"},{"number":10,"verse":"י ואנכי עמדתי בהר כימים הראשנים--ארבעים יום וארבעים לילה וישמע יהוה אלי גם בפעם ההוא--לא אבה יהוה השחיתך"},{"number":11,"verse":"יא ויאמר יהוה אלי קום לך למסע לפני העם ויבאו ויירשו את הארץ אשר נשבעתי לאבתם לתת להם {פ}"},{"number":12,"verse":"יב ועתה ישראל--מה יהוה אלהיך שאל מעמך כי אם ליראה את יהוה אלהיך ללכת בכל דרכיו ולאהבה אתו ולעבד את יהוה אלהיך בכל לבבך ובכל נפשך"},{"number":13,"verse":"יג לשמר את מצות יהוה ואת חקתיו אשר אנכי מצוך היום--לטוב לך"},{"number":14,"verse":"יד הן ליהוה אלהיך השמים ושמי השמים הארץ וכל אשר בה"},{"number":15,"verse":"טו רק באבתיך חשק יהוה לאהבה אותם ויבחר בזרעם אחריהם בכם מכל העמים--כיום הזה"},{"number":16,"verse":"טז ומלתם את ערלת לבבכם וערפכם--לא תקשו עוד"},{"number":17,"verse":"יז כי יהוה אלהיכם--הוא אלהי האלהים ואדני האדנים האל הגדל הגבר והנורא אשר לא ישא פנים ולא יקח שחד"},{"number":18,"verse":"יח עשה משפט יתום ואלמנה ואהב גר לתת לו לחם ושמלה"},{"number":19,"verse":"יט ואהבתם את הגר כי גרים הייתם בארץ מצרים"},{"number":20,"verse":"כ את יהוה אלהיך תירא אתו תעבד ובו תדבק ובשמו תשבע"},{"number":21,"verse":"כא הוא תהלתך והוא אלהיך--אשר עשה אתך את הגדלת ואת הנוראת האלה אשר ראו עיניך"},{"number":22,"verse":"כב בשבעים נפש ירדו אבתיך מצרימה ועתה שמך יהוה אלהיך ככוכבי השמים לרב"}]}