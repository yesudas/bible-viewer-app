{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":2,"verses":[{"number":1,"verse":"א ונפן ונסע המדברה דרך ים סוף כאשר דבר יהוה אלי ונסב את הר שעיר ימים רבים {ס}"},{"number":2,"verse":"ב ויאמר יהוה אלי לאמר"},{"number":3,"verse":"ג רב לכם סב את ההר הזה פנו לכם צפנה"},{"number":4,"verse":"ד ואת העם צו לאמר אתם עברים בגבול אחיכם בני עשו הישבים בשעיר וייראו מכם ונשמרתם מאד"},{"number":5,"verse":"ה אל תתגרו בם--כי לא אתן לכם מארצם עד מדרך כף רגל כי ירשה לעשו נתתי את הר שעיר"},{"number":6,"verse":"ו אכל תשברו מאתם בכסף ואכלתם וגם מים תכרו מאתם בכסף--ושתיתם"},{"number":7,"verse":"ז כי יהוה אלהיך ברכך בכל מעשה ידך--ידע לכתך את המדבר הגדל הזה זה ארבעים שנה יהוה אלהיך עמך--לא חסרת דבר"},{"number":8,"verse":"ח ונעבר מאת אחינו בני עשו הישבים בשעיר מדרך הערבה מאילת ומעצין גבר {ס} ונפן ונעבר דרך מדבר מואב"},{"number":9,"verse":"ט ויאמר יהוה אלי אל תצר את מואב ואל תתגר בם מלחמה כי לא אתן לך מארצו ירשה--כי לבני לוט נתתי את ער ירשה"},{"number":10,"verse":"י האמים לפנים ישבו בה--עם גדול ורב ורם כענקים"},{"number":11,"verse":"יא רפאים יחשבו אף הם כענקים והמאבים יקראו להם אמים"},{"number":12,"verse":"יב ובשעיר ישבו החרים לפנים ובני עשו יירשום וישמידום מפניהם וישבו תחתם כאשר עשה ישראל לארץ ירשתו אשר נתן יהוה להם"},{"number":13,"verse":"יג עתה קמו ועברו לכם--את נחל זרד ונעבר את נחל זרד"},{"number":14,"verse":"יד והימים אשר הלכנו מקדש ברנע עד אשר עברנו את נחל זרד שלשים ושמנה שנה--עד תם כל הדור אנשי המלחמה מקרב המחנה כאשר נשבע יהוה להם"},{"number":15,"verse":"טו וגם יד יהוה היתה בם להמם מקרב המחנה עד תמם"},{"number":16,"verse":"טז ויהי כאשר תמו כל אנשי המלחמה למות--מקרב העם {ס}"},{"number":17,"verse":"יז וידבר יהוה אלי לאמר"},{"number":18,"verse":"יח אתה עבר היום את גבול מואב את ער"},{"number":19,"verse":"יט וקרבת מול בני עמון--אל תצרם ואל תתגר בם כי לא אתן מארץ בני עמון לך ירשה--כי לבני לוט נתתיה ירשה"},{"number":20,"verse":"כ ארץ רפאים תחשב אף הוא רפאים ישבו בה לפנים והעמנים יקראו להם זמזמים"},{"number":21,"verse":"כא עם גדול ורב ורם כענקים וישמידם יהוה מפניהם ויירשם וישבו תחתם"},{"number":22,"verse":"כב כאשר עשה לבני עשו הישבים בשעיר--אשר השמיד את החרי מפניהם ויירשם וישבו תחתם עד היום הזה"},{"number":23,"verse":"כג והעוים הישבים בחצרים עד עזה--כפתרים היצאים מכפתר השמידם וישבו תחתם"},{"number":24,"verse":"כד קומו סעו ועברו את נחל ארנן--ראה נתתי בידך את סיחן מלך חשבון האמרי ואת ארצו החל רש והתגר בו מלחמה"},{"number":25,"verse":"כה היום הזה אחל תת פחדך ויראתך על פני העמים תחת כל השמים--אשר ישמעון שמעך ורגזו וחלו מפניך"},{"number":26,"verse":"כו ואשלח מלאכים ממדבר קדמות אל סיחון מלך חשבון דברי שלום לאמר"},{"number":27,"verse":"כז אעברה בארצך בדרך בדרך אלך לא אסור ימין ושמאול"},{"number":28,"verse":"כח אכל בכסף תשברני ואכלתי ומים בכסף תתן לי ושתיתי רק אעברה ברגלי"},{"number":29,"verse":"כט כאשר עשו לי בני עשו הישבים בשעיר והמואבים הישבים בער--עד אשר אעבר את הירדן אל הארץ אשר יהוה אלהינו נתן לנו"},{"number":30,"verse":"ל ולא אבה סיחן מלך חשבון העברנו בו כי הקשה יהוה אלהיך את רוחו ואמץ את לבבו למען תתו בידך כיום הזה {ס}"},{"number":31,"verse":"לא ויאמר יהוה אלי ראה החלתי תת לפניך את סיחן ואת ארצו החל רש לרשת את ארצו"},{"number":32,"verse":"לב ויצא סיחן לקראתנו הוא וכל עמו למלחמה--יהצה"},{"number":33,"verse":"לג ויתנהו יהוה אלהינו לפנינו ונך אתו ואת בנו ואת כל עמו"},{"number":34,"verse":"לד ונלכד את כל עריו בעת ההוא ונחרם את כל עיר מתם והנשים והטף לא השארנו שריד"},{"number":35,"verse":"לה רק הבהמה בזזנו לנו ושלל הערים אשר לכדנו"},{"number":36,"verse":"לו מערער אשר על שפת נחל ארנן והעיר אשר בנחל ועד הגלעד לא היתה קריה אשר שגבה ממנו את הכל נתן יהוה אלהינו לפנינו"},{"number":37,"verse":"לז רק אל ארץ בני עמון לא קרבת כל יד נחל יבק וערי ההר וכל אשר צוה יהוה אלהינו"}]}