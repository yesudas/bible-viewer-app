{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":25,"verses":[{"number":1,"verse":"א כי יהיה ריב בין אנשים ונגשו אל המשפט ושפטום והצדיקו את הצדיק והרשיעו את הרשע"},{"number":2,"verse":"ב והיה אם בן הכות הרשע--והפילו השפט והכהו לפניו כדי רשעתו במספר"},{"number":3,"verse":"ג ארבעים יכנו לא יסיף פן יסיף להכתו על אלה מכה רבה ונקלה אחיך לעיניך"},{"number":4,"verse":"ד לא תחסם שור בדישו {ס}"},{"number":5,"verse":"ה כי ישבו אחים יחדו ומת אחד מהם ובן אין לו--לא תהיה אשת המת החוצה לאיש זר יבמה יבא עליה ולקחה לו לאשה ויבמה"},{"number":6,"verse":"ו והיה הבכור אשר תלד--יקום על שם אחיו המת ולא ימחה שמו מישראל"},{"number":7,"verse":"ז ואם לא יחפץ האיש לקחת את יבמתו ועלתה יבמתו השערה אל הזקנים ואמרה מאן יבמי להקים לאחיו שם בישראל--לא אבה יבמי"},{"number":8,"verse":"ח וקראו לו זקני עירו ודברו אליו ועמד ואמר לא חפצתי לקחתה"},{"number":9,"verse":"ט ונגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה יעשה לאיש אשר לא יבנה את בית אחיו"},{"number":10,"verse":"י ונקרא שמו בישראל בית חלוץ הנעל {ס}"},{"number":11,"verse":"יא כי ינצו אנשים יחדו איש ואחיו וקרבה אשת האחד להציל את אישה מיד מכהו ושלחה ידה והחזיקה במבשיו"},{"number":12,"verse":"יב וקצתה את כפה לא תחוס עינך {ס}"},{"number":13,"verse":"יג לא יהיה לך בכיסך אבן ואבן גדולה וקטנה"},{"number":14,"verse":"יד לא יהיה לך בביתך איפה ואיפה גדולה וקטנה"},{"number":15,"verse":"טו אבן שלמה וצדק יהיה לך איפה שלמה וצדק יהיה לך--למען יאריכו ימיך על האדמה אשר יהוה אלהיך נתן לך"},{"number":16,"verse":"טז כי תועבת יהוה אלהיך כל עשה אלה כל עשה עול {פ}"},{"number":17,"verse":"יז זכור את אשר עשה לך עמלק בדרך בצאתכם ממצרים"},{"number":18,"verse":"יח אשר קרך בדרך ויזנב בך כל הנחשלים אחריך--ואתה עיף ויגע ולא ירא אלהים"},{"number":19,"verse":"יט והיה בהניח יהוה אלהיך לך מכל איביך מסביב בארץ אשר יהוה אלהיך נתן לך נחלה לרשתה--תמחה את זכר עמלק מתחת השמים לא תשכח {פ}"}]}