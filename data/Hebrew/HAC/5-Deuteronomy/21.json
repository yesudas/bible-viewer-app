{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":21,"verses":[{"number":1,"verse":"א כי ימצא חלל באדמה אשר יהוה אלהיך נתן לך לרשתה נפל בשדה לא נודע מי הכהו"},{"number":2,"verse":"ב ויצאו זקניך ושפטיך ומדדו אל הערים אשר סביבת החלל"},{"number":3,"verse":"ג והיה העיר הקרבה אל החלל--ולקחו זקני העיר ההוא עגלת בקר אשר לא עבד בה אשר לא משכה בעל"},{"number":4,"verse":"ד והורדו זקני העיר ההוא את העגלה אל נחל איתן אשר לא יעבד בו ולא יזרע וערפו שם את העגלה בנחל"},{"number":5,"verse":"ה ונגשו הכהנים בני לוי--כי בם בחר יהוה אלהיך לשרתו ולברך בשם יהוה ועל פיהם יהיה כל ריב וכל נגע"},{"number":6,"verse":"ו וכל זקני העיר ההוא הקרבים אל החלל--ירחצו את ידיהם על העגלה הערופה בנחל"},{"number":7,"verse":"ז וענו ואמרו ידינו לא שפכה (שפכו) את הדם הזה ועינינו לא ראו"},{"number":8,"verse":"ח כפר לעמך ישראל אשר פדית יהוה ואל תתן דם נקי בקרב עמך ישראל ונכפר להם הדם"},{"number":9,"verse":"ט ואתה תבער הדם הנקי--מקרבך כי תעשה הישר בעיני יהוה {ס}"},{"number":10,"verse":"י כי תצא למלחמה על איביך ונתנו יהוה אלהיך בידך--ושבית שביו"},{"number":11,"verse":"יא וראית בשביה אשת יפת תאר וחשקת בה ולקחת לך לאשה"},{"number":12,"verse":"יב והבאתה אל תוך ביתך וגלחה את ראשה ועשתה את צפרניה"},{"number":13,"verse":"יג והסירה את שמלת שביה מעליה וישבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה"},{"number":14,"verse":"יד והיה אם לא חפצת בה ושלחתה לנפשה ומכר לא תמכרנה בכסף לא תתעמר בה תחת אשר עניתה {ס}"},{"number":15,"verse":"טו כי תהיין לאיש שתי נשים האחת אהובה והאחת שנואה וילדו לו בנים האהובה והשנואה והיה הבן הבכר לשניאה"},{"number":16,"verse":"טז והיה ביום הנחילו את בניו את אשר יהיה לו--לא יוכל לבכר את בן האהובה על פני בן השנואה הבכר"},{"number":17,"verse":"יז כי את הבכר בן השנואה יכיר לתת לו פי שנים בכל אשר ימצא לו כי הוא ראשית אנו לו משפט הבכרה {ס}"},{"number":18,"verse":"יח כי יהיה לאיש בן סורר ומורה--איננו שמע בקול אביו ובקול אמו ויסרו אתו ולא ישמע אליהם"},{"number":19,"verse":"יט ותפשו בו אביו ואמו והוציאו אתו אל זקני עירו ואל שער מקמו"},{"number":20,"verse":"כ ואמרו אל זקני עירו בננו זה סורר ומרה--איננו שמע בקלנו זולל וסבא"},{"number":21,"verse":"כא ורגמהו כל אנשי עירו באבנים ומת ובערת הרע מקרבך וכל ישראל ישמעו ויראו {ס}"},{"number":22,"verse":"כב וכי יהיה באיש חטא משפט מות--והומת ותלית אתו על עץ"},{"number":23,"verse":"כג לא תלין נבלתו על העץ כי קבור תקברנו ביום ההוא--כי קללת אלהים תלוי ולא תטמא את אדמתך אשר יהוה אלהיך נתן לך נחלה {ס}"}]}