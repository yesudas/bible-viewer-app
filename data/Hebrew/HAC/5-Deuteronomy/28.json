{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":28,"verses":[{"number":1,"verse":"א והיה אם שמוע תשמע בקול יהוה אלהיך לשמר לעשות את כל מצותיו אשר אנכי מצוך היום--ונתנך יהוה אלהיך עליון על כל גויי הארץ"},{"number":2,"verse":"ב ובאו עליך כל הברכות האלה והשיגך כי תשמע בקול יהוה אלהיך"},{"number":3,"verse":"ג ברוך אתה בעיר וברוך אתה בשדה"},{"number":4,"verse":"ד ברוך פרי בטנך ופרי אדמתך ופרי בהמתך--שגר אלפיך ועשתרות צאנך"},{"number":5,"verse":"ה ברוך טנאך ומשארתך"},{"number":6,"verse":"ו ברוך אתה בבאך וברוך אתה בצאתך"},{"number":7,"verse":"ז יתן יהוה את איביך הקמים עליך נגפים לפניך בדרך אחד יצאו אליך ובשבעה דרכים ינוסו לפניך"},{"number":8,"verse":"ח יצו יהוה אתך את הברכה באסמיך ובכל משלח ידך וברכך--בארץ אשר יהוה אלהיך נתן לך"},{"number":9,"verse":"ט יקימך יהוה לו לעם קדוש כאשר נשבע לך כי תשמר את מצות יהוה אלהיך והלכת בדרכיו"},{"number":10,"verse":"י וראו כל עמי הארץ כי שם יהוה נקרא עליך ויראו ממך"},{"number":11,"verse":"יא והותרך יהוה לטובה בפרי בטנך ובפרי בהמתך ובפרי אדמתך--על האדמה אשר נשבע יהוה לאבתיך לתת לך"},{"number":12,"verse":"יב יפתח יהוה לך את אוצרו הטוב את השמים לתת מטר ארצך בעתו ולברך את כל מעשה ידך והלוית גוים רבים ואתה לא תלוה"},{"number":13,"verse":"יג ונתנך יהוה לראש ולא לזנב והיית רק למעלה ולא תהיה למטה כי תשמע אל מצות יהוה אלהיך אשר אנכי מצוך היום--לשמר ולעשות"},{"number":14,"verse":"יד ולא תסור מכל הדברים אשר אנכי מצוה אתכם היום--ימין ושמאול ללכת אחרי אלהים אחרים--לעבדם {פ}"},{"number":15,"verse":"טו והיה אם לא תשמע בקול יהוה אלהיך לשמר לעשות את כל מצותיו וחקתיו אשר אנכי מצוך היום--ובאו עליך כל הקללות האלה והשיגוך"},{"number":16,"verse":"טז ארור אתה בעיר וארור אתה בשדה"},{"number":17,"verse":"יז ארור טנאך ומשארתך"},{"number":18,"verse":"יח ארור פרי בטנך ופרי אדמתך--שגר אלפיך ועשתרת צאנך"},{"number":19,"verse":"יט ארור אתה בבאך וארור אתה בצאתך"},{"number":20,"verse":"כ ישלח יהוה בך את המארה את המהומה ואת המגערת בכל משלח ידך אשר תעשה--עד השמדך ועד אבדך מהר מפני רע מעלליך אשר עזבתני"},{"number":21,"verse":"כא ידבק יהוה בך את הדבר--עד כלתו אתך מעל האדמה אשר אתה בא שמה לרשתה"},{"number":22,"verse":"כב יככה יהוה בשחפת ובקדחת ובדלקת ובחרחר ובחרב ובשדפון ובירקון ורדפוך עד אבדך"},{"number":23,"verse":"כג והיו שמיך אשר על ראשך נחשת והארץ אשר תחתיך ברזל"},{"number":24,"verse":"כד יתן יהוה את מטר ארצך אבק ועפר מן השמים ירד עליך עד השמדך"},{"number":25,"verse":"כה יתנך יהוה נגף לפני איביך--בדרך אחד תצא אליו ובשבעה דרכים תנוס לפניו והיית לזעוה לכל ממלכות הארץ"},{"number":26,"verse":"כו והיתה נבלתך למאכל לכל עוף השמים ולבהמת הארץ ואין מחריד"},{"number":27,"verse":"כז יככה יהוה בשחין מצרים ובעפלים (ובטחרים) ובגרב ובחרס--אשר לא תוכל להרפא"},{"number":28,"verse":"כח יככה יהוה בשגעון ובעורון ובתמהון לבב"},{"number":29,"verse":"כט והיית ממשש בצהרים כאשר ימשש העור באפלה ולא תצליח את דרכיך והיית אך עשוק וגזול כל הימים--ואין מושיע"},{"number":30,"verse":"ל אשה תארש ואיש אחר ישגלנה (ישכבנה)--בית תבנה ולא תשב בו כרם תטע ולא תחללנו"},{"number":31,"verse":"לא שורך טבוח לעיניך ולא תאכל ממנו--חמרך גזול מלפניך ולא ישוב לך צאנך נתנות לאיביך ואין לך מושיע"},{"number":32,"verse":"לב בניך ובנתיך נתנים לעם אחר ועיניך ראות וכלות אליהם כל היום ואין לאל ידך"},{"number":33,"verse":"לג פרי אדמתך וכל יגיעך יאכל עם אשר לא ידעת והיית רק עשוק ורצוץ--כל הימים"},{"number":34,"verse":"לד והיית משגע ממראה עיניך אשר תראה"},{"number":35,"verse":"לה יככה יהוה בשחין רע על הברכים ועל השקים אשר לא תוכל להרפא--מכף רגלך ועד קדקדך"},{"number":36,"verse":"לו יולך יהוה אתך ואת מלכך אשר תקים עליך אל גוי אשר לא ידעת אתה ואבתיך ועבדת שם אלהים אחרים עץ ואבן"},{"number":37,"verse":"לז והיית לשמה למשל ולשנינה--בכל העמים אשר ינהגך יהוה שמה"},{"number":38,"verse":"לח זרע רב תוציא השדה ומעט תאסף כי יחסלנו הארבה"},{"number":39,"verse":"לט כרמים תטע ועבדת ויין לא תשתה ולא תאגר כי תאכלנו התלעת"},{"number":40,"verse":"מ זיתים יהיו לך בכל גבולך ושמן לא תסוך כי ישל זיתך"},{"number":41,"verse":"מא בנים ובנות תוליד ולא יהיו לך כי ילכו בשבי"},{"number":42,"verse":"מב כל עצך ופרי אדמתך יירש הצלצל"},{"number":43,"verse":"מג הגר אשר בקרבך יעלה עליך מעלה מעלה ואתה תרד מטה מטה"},{"number":44,"verse":"מד הוא ילוך ואתה לא תלונו הוא יהיה לראש ואתה תהיה לזנב"},{"number":45,"verse":"מה ובאו עליך כל הקללות האלה ורדפוך והשיגוך עד השמדך כי לא שמעת בקול יהוה אלהיך--לשמר מצותיו וחקתיו אשר צוך"},{"number":46,"verse":"מו והיו בך לאות ולמופת ובזרעך עד עולם"},{"number":47,"verse":"מז תחת אשר לא עבדת את יהוה אלהיך בשמחה ובטוב לבב--מרב כל"},{"number":48,"verse":"מח ועבדת את איביך אשר ישלחנו יהוה בך ברעב ובצמא ובעירם ובחסר כל ונתן על ברזל על צוארך עד השמידו אתך"},{"number":49,"verse":"מט ישא יהוה עליך גוי מרחק מקצה הארץ כאשר ידאה הנשר גוי אשר לא תשמע לשנו"},{"number":50,"verse":"נ גוי עז פנים אשר לא ישא פנים לזקן ונער לא יחן"},{"number":51,"verse":"נא ואכל פרי בהמתך ופרי אדמתך עד השמדך אשר לא ישאיר לך דגן תירוש ויצהר שגר אלפיך ועשתרת צאנך--עד האבידו אתך"},{"number":52,"verse":"נב והצר לך בכל שעריך עד רדת חמתיך הגבהת והבצרות אשר אתה בטח בהן בכל ארצך והצר לך בכל שעריך בכל ארצך אשר נתן יהוה אלהיך לך"},{"number":53,"verse":"נג ואכלת פרי בטנך בשר בניך ובנתיך אשר נתן לך יהוה אלהיך--במצור ובמצוק אשר יציק לך איבך"},{"number":54,"verse":"נד האיש הרך בך והענג מאד--תרע עינו באחיו ובאשת חיקו וביתר בניו אשר יותיר"},{"number":55,"verse":"נה מתת לאחד מהם מבשר בניו אשר יאכל מבלי השאיר לו כל--במצור ובמצוק אשר יציק לך איבך בכל שעריך"},{"number":56,"verse":"נו הרכה בך והענגה אשר לא נסתה כף רגלה הצג על הארץ מהתענג ומרך--תרע עינה באיש חיקה ובבנה ובבתה"},{"number":57,"verse":"נז ובשליתה היוצת מבין רגליה ובבניה אשר תלד כי תאכלם בחסר כל בסתר--במצור ובמצוק אשר יציק לך איבך בשעריך"},{"number":58,"verse":"נח אם לא תשמר לעשות את כל דברי התורה הזאת הכתבים בספר הזה ליראה את השם הנכבד והנורא הזה--את יהוה אלהיך"},{"number":59,"verse":"נט והפלא יהוה את מכתך ואת מכות זרעך מכות גדלת ונאמנות וחלים רעים ונאמנים"},{"number":60,"verse":"ס והשיב בך את כל מדוה מצרים אשר יגרת מפניהם ודבקו בך"},{"number":61,"verse":"סא גם כל חלי וכל מכה אשר לא כתוב בספר התורה הזאת--יעלם יהוה עליך עד השמדך"},{"number":62,"verse":"סב ונשארתם במתי מעט תחת אשר הייתם ככוכבי השמים לרב כי לא שמעת בקול יהוה אלהיך"},{"number":63,"verse":"סג והיה כאשר שש יהוה עליכם להיטיב אתכם ולהרבות אתכם--כן ישיש יהוה עליכם להאביד אתכם ולהשמיד אתכם ונסחתם מעל האדמה אשר אתה בא שמה לרשתה"},{"number":64,"verse":"סד והפיצך יהוה בכל העמים מקצה הארץ ועד קצה הארץ ועבדת שם אלהים אחרים אשר לא ידעת אתה ואבתיך--עץ ואבן"},{"number":65,"verse":"סה ובגוים ההם לא תרגיע ולא יהיה מנוח לכף רגלך ונתן יהוה לך שם לב רגז וכליון עינים ודאבון נפש"},{"number":66,"verse":"סו והיו חייך תלאים לך מנגד ופחדת לילה ויומם ולא תאמין בחייך"},{"number":67,"verse":"סז בבקר תאמר מי יתן ערב ובערב תאמר מי יתן בקר--מפחד לבבך אשר תפחד וממראה עיניך אשר תראה"},{"number":68,"verse":"סח והשיבך יהוה מצרים באניות בדרך אשר אמרתי לך לא תסיף עוד לראתה והתמכרתם שם לאיביך לעבדים ולשפחות ואין קנה {ס} [ (Deuteronomy 28:69) סט אלה דברי הברית אשר צוה יהוה את משה לכרת את בני ישראל--בארץ מואב מלבד הברית אשר כרת אתם בחרב {פ} ]"}]}