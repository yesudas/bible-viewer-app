{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":6,"verses":[{"number":1,"verse":"א וזאת המצוה החקים והמשפטים אשר צוה יהוה אלהיכם ללמד אתכם--לעשות בארץ אשר אתם עברים שמה לרשתה"},{"number":2,"verse":"ב למען תירא את יהוה אלהיך לשמר את כל חקתיו ומצותיו אשר אנכי מצוך אתה ובנך ובן בנך כל ימי חייך--ולמען יארכן ימיך"},{"number":3,"verse":"ג ושמעת ישראל ושמרת לעשות אשר ייטב לך ואשר תרבון מאד כאשר דבר יהוה אלהי אבתיך לך--ארץ זבת חלב ודבש {פ}"},{"number":4,"verse":"ד שמע ישראל יהוה אלהינו יהוה אחד"},{"number":5,"verse":"ה ואהבת את יהוה אלהיך בכל לבבך ובכל נפשך ובכל מאדך"},{"number":6,"verse":"ו והיו הדברים האלה אשר אנכי מצוך היום--על לבבך"},{"number":7,"verse":"ז ושננתם לבניך ודברת בם בשבתך בביתך ובלכתך בדרך ובשכבך ובקומך"},{"number":8,"verse":"ח וקשרתם לאות על ידך והיו לטטפת בין עיניך"},{"number":9,"verse":"ט וכתבתם על מזזות ביתך ובשעריך {ס}"},{"number":10,"verse":"י והיה כי יביאך יהוה אלהיך אל הארץ אשר נשבע לאבתיך לאברהם ליצחק וליעקב--לתת לך ערים גדלת וטבת אשר לא בנית"},{"number":11,"verse":"יא ובתים מלאים כל טוב אשר לא מלאת וברת חצובים אשר לא חצבת כרמים וזיתים אשר לא נטעת ואכלת ושבעת"},{"number":12,"verse":"יב השמר לך פן תשכח את יהוה אשר הוציאך מארץ מצרים מבית עבדים"},{"number":13,"verse":"יג את יהוה אלהיך תירא ואתו תעבד ובשמו תשבע"},{"number":14,"verse":"יד לא תלכון אחרי אלהים אחרים--מאלהי העמים אשר סביבותיכם"},{"number":15,"verse":"טו כי אל קנא יהוה אלהיך בקרבך פן יחרה אף יהוה אלהיך בך והשמידך מעל פני האדמה {ס}"},{"number":16,"verse":"טז לא תנסו את יהוה אלהיכם כאשר נסיתם במסה"},{"number":17,"verse":"יז שמור תשמרון את מצות יהוה אלהיכם ועדתיו וחקיו אשר צוך"},{"number":18,"verse":"יח ועשית הישר והטוב בעיני יהוה--למען ייטב לך ובאת וירשת את הארץ הטבה אשר נשבע יהוה לאבתיך"},{"number":19,"verse":"יט להדף את כל איביך מפניך כאשר דבר יהוה {ס}"},{"number":20,"verse":"כ כי ישאלך בנך מחר לאמר מה העדת והחקים והמשפטים אשר צוה יהוה אלהינו אתכם"},{"number":21,"verse":"כא ואמרת לבנך עבדים היינו לפרעה במצרים ויציאנו יהוה ממצרים ביד חזקה"},{"number":22,"verse":"כב ויתן יהוה אותת ומפתים גדלים ורעים במצרים בפרעה ובכל ביתו--לעינינו"},{"number":23,"verse":"כג ואותנו הוציא משם--למען הביא אתנו לתת לנו את הארץ אשר נשבע לאבתינו"},{"number":24,"verse":"כד ויצונו יהוה לעשות את כל החקים האלה ליראה את יהוה אלהינו--לטוב לנו כל הימים לחיתנו כהיום הזה"},{"number":25,"verse":"כה וצדקה תהיה לנו כי נשמר לעשות את כל המצוה הזאת לפני יהוה אלהינו--כאשר צונו {ס}"}]}