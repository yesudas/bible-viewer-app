{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":29,"verses":[{"number":1,"verse":"א ויקרא משה אל כל ישראל ויאמר אלהם אתם ראיתם את כל אשר עשה יהוה לעיניכם בארץ מצרים לפרעה ולכל עבדיו ולכל ארצו"},{"number":2,"verse":"ב המסות הגדלת אשר ראו עיניך--האתת והמפתים הגדלים ההם"},{"number":3,"verse":"ג ולא נתן יהוה לכם לב לדעת ועינים לראות ואזנים לשמע עד היום הזה"},{"number":4,"verse":"ד ואולך אתכם ארבעים שנה במדבר לא בלו שלמתיכם מעליכם ונעלך לא בלתה מעל רגלך"},{"number":5,"verse":"ה לחם לא אכלתם ויין ושכר לא שתיתם--למען תדעו כי אני יהוה אלהיכם"},{"number":6,"verse":"ו ותבאו אל המקום הזה ויצא סיחן מלך חשבון ועוג מלך הבשן לקראתנו למלחמה--ונכם"},{"number":7,"verse":"ז ונקח את ארצם ונתנה לנחלה לראובני ולגדי--ולחצי שבט המנשי"},{"number":8,"verse":"ח ושמרתם את דברי הברית הזאת ועשיתם אתם--למען תשכילו את כל אשר תעשון {פ}"},{"number":9,"verse":"ט אתם נצבים היום כלכם לפני יהוה אלהיכם ראשיכם שבטיכם זקניכם ושטריכם כל איש ישראל"},{"number":10,"verse":"י טפכם נשיכם--וגרך אשר בקרב מחניך מחטב עציך עד שאב מימיך"},{"number":11,"verse":"יא לעברך בברית יהוה אלהיך--ובאלתו אשר יהוה אלהיך כרת עמך היום"},{"number":12,"verse":"יב למען הקים אתך היום לו לעם והוא יהיה לך לאלהים--כאשר דבר לך וכאשר נשבע לאבתיך לאברהם ליצחק וליעקב"},{"number":13,"verse":"יג ולא אתכם לבדכם--אנכי כרת את הברית הזאת ואת האלה הזאת"},{"number":14,"verse":"יד כי את אשר ישנו פה עמנו עמד היום לפני יהוה אלהינו ואת אשר איננו פה עמנו היום"},{"number":15,"verse":"טו כי אתם ידעתם את אשר ישבנו בארץ מצרים ואת אשר עברנו בקרב הגוים אשר עברתם"},{"number":16,"verse":"טז ותראו את שקוציהם ואת גלליהם--עץ ואבן כסף וזהב אשר עמהם"},{"number":17,"verse":"יז פן יש בכם איש או אשה או משפחה או שבט אשר לבבו פנה היום מעם יהוה אלהינו ללכת לעבד את אלהי הגוים ההם פן יש בכם שרש פרה ראש--ולענה"},{"number":18,"verse":"יח והיה בשמעו את דברי האלה הזאת והתברך בלבבו לאמר שלום יהיה לי--כי בשררות לבי אלך למען ספות הרוה את הצמאה"},{"number":19,"verse":"יט לא יאבה יהוה סלח לו--כי אז יעשן אף יהוה וקנאתו באיש ההוא ורבצה בו כל האלה הכתובה בספר הזה ומחה יהוה את שמו מתחת השמים"},{"number":20,"verse":"כ והבדילו יהוה לרעה מכל שבטי ישראל--ככל אלות הברית הכתובה בספר התורה הזה"},{"number":21,"verse":"כא ואמר הדור האחרון בניכם אשר יקומו מאחריכם והנכרי אשר יבא מארץ רחוקה וראו את מכות הארץ ההוא ואת תחלאיה אשר חלה יהוה בה"},{"number":22,"verse":"כב גפרית ומלח שרפה כל ארצה--לא תזרע ולא תצמח ולא יעלה בה כל עשב כמהפכת סדם ועמרה אדמה וצביים אשר הפך יהוה באפו ובחמתו"},{"number":23,"verse":"כג ואמרו כל הגוים על מה עשה יהוה ככה לארץ הזאת מה חרי האף הגדול הזה"},{"number":24,"verse":"כד ואמרו--על אשר עזבו את ברית יהוה אלהי אבתם אשר כרת עמם בהוציאו אתם מארץ מצרים"},{"number":25,"verse":"כה וילכו ויעבדו אלהים אחרים וישתחוו להם אלהים אשר לא ידעום ולא חלק להם"},{"number":26,"verse":"כו ויחר אף יהוה בארץ ההוא להביא עליה את כל הקללה הכתובה בספר הזה"},{"number":27,"verse":"כז ויתשם יהוה מעל אדמתם באף ובחמה ובקצף גדול וישלכם אל ארץ אחרת כיום הזה"},{"number":28,"verse":"כח הנסתרת--ליהוה אלהינו והנגלת לנו ולבנינו עד עולם--לעשות את כל דברי התורה הזאת {ס}"}]}