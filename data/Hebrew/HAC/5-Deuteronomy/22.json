{"bibleAbbr":"HAC","bookName":"Deuteronomy","bookEnglishName":"Deuteronomy","chapterNumber":22,"verses":[{"number":1,"verse":"א לא תראה את שור אחיך או את שיו נדחים והתעלמת מהם השב תשיבם לאחיך"},{"number":2,"verse":"ב ואם לא קרוב אחיך אליך ולא ידעתו--ואספתו אל תוך ביתך והיה עמך עד דרש אחיך אתו והשבתו לו"},{"number":3,"verse":"ג וכן תעשה לחמרו וכן תעשה לשמלתו וכן תעשה לכל אבדת אחיך אשר תאבד ממנו ומצאתה לא תוכל להתעלם {ס}"},{"number":4,"verse":"ד לא תראה את חמור אחיך או שורו נפלים בדרך והתעלמת מהם הקם תקים עמו {ס}"},{"number":5,"verse":"ה לא יהיה כלי גבר על אשה ולא ילבש גבר שמלת אשה כי תועבת יהוה אלהיך כל עשה אלה {פ}"},{"number":6,"verse":"ו כי יקרא קן צפור לפניך בדרך בכל עץ או על הארץ אפרחים או ביצים והאם רבצת על האפרחים או על הביצים--לא תקח האם על הבנים"},{"number":7,"verse":"ז שלח תשלח את האם ואת הבנים תקח לך למען ייטב לך והארכת ימים {ס}"},{"number":8,"verse":"ח כי תבנה בית חדש ועשית מעקה לגגך ולא תשים דמים בביתך כי יפל הנפל ממנו"},{"number":9,"verse":"ט לא תזרע כרמך כלאים פן תקדש המלאה הזרע אשר תזרע ותבואת הכרם {ס}"},{"number":10,"verse":"י לא תחרש בשור ובחמר יחדו"},{"number":11,"verse":"יא לא תלבש שעטנז צמר ופשתים יחדו {ס}"},{"number":12,"verse":"יב גדלים תעשה לך על ארבע כנפות כסותך אשר תכסה בה {ס}"},{"number":13,"verse":"יג כי יקח איש אשה ובא אליה ושנאה"},{"number":14,"verse":"יד ושם לה עלילת דברים והוצא עליה שם רע ואמר את האשה הזאת לקחתי ואקרב אליה ולא מצאתי לה בתולים"},{"number":15,"verse":"טו ולקח אבי הנער ואמה והוציאו את בתולי הנער אל זקני העיר--השערה"},{"number":16,"verse":"טז ואמר אבי הנער אל הזקנים את בתי נתתי לאיש הזה לאשה--וישנאה"},{"number":17,"verse":"יז והנה הוא שם עלילת דברים לאמר לא מצאתי לבתך בתולים ואלה בתולי בתי ופרשו השמלה לפני זקני העיר"},{"number":18,"verse":"יח ולקחו זקני העיר ההוא את האיש ויסרו אתו"},{"number":19,"verse":"יט וענשו אתו מאה כסף ונתנו לאבי הנערה--כי הוציא שם רע על בתולת ישראל ולו תהיה לאשה לא יוכל לשלחה כל ימיו {ס}"},{"number":20,"verse":"כ ואם אמת היה הדבר הזה לא נמצאו בתולים לנער"},{"number":21,"verse":"כא והוציאו את הנער אל פתח בית אביה וסקלוה אנשי עירה באבנים ומתה--כי עשתה נבלה בישראל לזנות בית אביה ובערת הרע מקרבך {ס}"},{"number":22,"verse":"כב כי ימצא איש שכב עם אשה בעלת בעל ומתו גם שניהם--האיש השכב עם האשה והאשה ובערת הרע מישראל {ס}"},{"number":23,"verse":"כג כי יהיה נער בתולה מארשה לאיש ומצאה איש בעיר ושכב עמה"},{"number":24,"verse":"כד והוצאתם את שניהם אל שער העיר ההוא וסקלתם אתם באבנים ומתו--את הנער על דבר אשר לא צעקה בעיר ואת האיש על דבר אשר ענה את אשת רעהו ובערת הרע מקרבך {ס}"},{"number":25,"verse":"כה ואם בשדה ימצא האיש את הנער המארשה והחזיק בה האיש ושכב עמה ומת האיש אשר שכב עמה--לבדו"},{"number":26,"verse":"כו ולנער לא תעשה דבר אין לנער חטא מות כי כאשר יקום איש על רעהו ורצחו נפש--כן הדבר הזה"},{"number":27,"verse":"כז כי בשדה מצאה צעקה הנער המארשה ואין מושיע לה {ס}"},{"number":28,"verse":"כח כי ימצא איש נער בתולה אשר לא ארשה ותפשה ושכב עמה ונמצאו"},{"number":29,"verse":"כט ונתן האיש השכב עמה לאבי הנער--חמשים כסף ולו תהיה לאשה תחת אשר ענה--לא יוכל שלחה כל ימיו {ס}"}]}