{"bibleAbbr":"HAC","bookName":"1 Kings","bookEnglishName":"1 Kings","chapterNumber":22,"verses":[{"number":1,"verse":"א וישבו שלש שנים אין מלחמה בין ארם ובין ישראל {פ}"},{"number":2,"verse":"ב ויהי בשנה השלישית וירד יהושפט מלך יהודה אל מלך ישראל"},{"number":3,"verse":"ג ויאמר מלך ישראל אל עבדיו הידעתם כי לנו רמת גלעד ואנחנו מחשים--מקחת אתה מיד מלך ארם"},{"number":4,"verse":"ד ויאמר אל יהושפט התלך אתי למלחמה רמת גלעד ויאמר יהושפט אל מלך ישראל כמוני כמוך כעמי כעמך כסוסי כסוסיך"},{"number":5,"verse":"ה ויאמר יהושפט אל מלך ישראל דרש נא כיום את דבר יהוה"},{"number":6,"verse":"ו ויקבץ מלך ישראל את הנביאים כארבע מאות איש ויאמר אלהם האלך על רמת גלעד למלחמה אם אחדל ויאמרו עלה ויתן אדני ביד המלך"},{"number":7,"verse":"ז ויאמר יהושפט האין פה נביא ליהוה עוד ונדרשה מאתו"},{"number":8,"verse":"ח ויאמר מלך ישראל אל יהושפט עוד איש אחד לדרש את יהוה מאתו ואני שנאתיו כי לא יתנבא עלי טוב כי אם רע--מיכיהו בן ימלה ויאמר יהושפט אל יאמר המלך כן"},{"number":9,"verse":"ט ויקרא מלך ישראל אל סריס אחד ויאמר מהרה מיכיהו בן ימלה"},{"number":10,"verse":"י ומלך ישראל ויהושפט מלך יהודה ישבים איש על כסאו מלבשים בגדים בגרן פתח שער שמרון וכל הנביאים--מתנבאים לפניהם"},{"number":11,"verse":"יא ויעש לו צדקיה בן כנענה קרני ברזל ויאמר כה אמר יהוה באלה תנגח את ארם עד כלתם"},{"number":12,"verse":"יב וכל הנבאים--נבאים כן לאמר עלה רמת גלעד והצלח ונתן יהוה ביד המלך"},{"number":13,"verse":"יג והמלאך אשר הלך לקרא מיכיהו דבר אליו לאמר הנה נא דברי הנביאים פה אחד טוב אל המלך יהי נא דבריך (דברך) כדבר אחד מהם--ודברת טוב"},{"number":14,"verse":"יד ויאמר מיכיהו חי יהוה--כי את אשר יאמר יהוה אלי אתו אדבר"},{"number":15,"verse":"טו ויבוא אל המלך ויאמר המלך אליו מיכיהו הנלך אל רמת גלעד למלחמה אם נחדל ויאמר אליו עלה והצלח ונתן יהוה ביד המלך"},{"number":16,"verse":"טז ויאמר אליו המלך עד כמה פעמים אני משביעך אשר לא תדבר אלי רק אמת--בשם יהוה"},{"number":17,"verse":"יז ויאמר ראיתי את כל ישראל נפצים אל ההרים כצאן אשר אין להם רעה ויאמר יהוה לא אדנים לאלה ישובו איש לביתו בשלום"},{"number":18,"verse":"יח ויאמר מלך ישראל אל יהושפט הלוא אמרתי אליך לוא יתנבא עלי טוב כי אם רע {ס}"},{"number":19,"verse":"יט ויאמר לכן שמע דבר יהוה ראיתי את יהוה ישב על כסאו וכל צבא השמים עמד עליו מימינו ומשמאלו"},{"number":20,"verse":"כ ויאמר יהוה מי יפתה את אחאב ויעל ויפל ברמת גלעד ויאמר זה בכה וזה אמר בכה"},{"number":21,"verse":"כא ויצא הרוח ויעמד לפני יהוה ויאמר אני אפתנו ויאמר יהוה אליו במה"},{"number":22,"verse":"כב ויאמר אצא והייתי רוח שקר בפי כל נביאיו ויאמר תפתה וגם תוכל--צא ועשה כן"},{"number":23,"verse":"כג ועתה הנה נתן יהוה רוח שקר בפי כל נביאיך אלה ויהוה דבר עליך רעה"},{"number":24,"verse":"כד ויגש צדקיהו בן כנענה ויכה את מיכיהו על הלחי ויאמר אי זה עבר רוח יהוה מאתי לדבר אותך"},{"number":25,"verse":"כה ויאמר מיכיהו הנך ראה ביום ההוא אשר תבא חדר בחדר להחבה"},{"number":26,"verse":"כו ויאמר מלך ישראל קח את מיכיהו והשיבהו אל אמן שר העיר ואל יואש בן המלך"},{"number":27,"verse":"כז ואמרת כה אמר המלך שימו את זה בית הכלא והאכלהו לחם לחץ ומים לחץ עד באי בשלום"},{"number":28,"verse":"כח ויאמר מיכיהו--אם שוב תשוב בשלום לא דבר יהוה בי ויאמר שמעו עמים כלם"},{"number":29,"verse":"כט ויעל מלך ישראל ויהושפט מלך יהודה רמת גלעד"},{"number":30,"verse":"ל ויאמר מלך ישראל אל יהושפט התחפש ובא במלחמה ואתה לבש בגדיך ויתחפש מלך ישראל ויבוא במלחמה"},{"number":31,"verse":"לא ומלך ארם צוה את שרי הרכב אשר לו שלשים ושנים לאמר לא תלחמו את קטן ואת גדול כי אם את מלך ישראל לבדו"},{"number":32,"verse":"לב ויהי כראות שרי הרכב את יהושפט והמה אמרו אך מלך ישראל הוא ויסרו עליו להלחם ויזעק יהושפט"},{"number":33,"verse":"לג ויהי כראות שרי הרכב כי לא מלך ישראל הוא וישובו מאחריו"},{"number":34,"verse":"לד ואיש משך בקשת לתמו ויכה את מלך ישראל בין הדבקים ובין השרין ויאמר לרכבו הפך ידך והוציאני מן המחנה--כי החליתי"},{"number":35,"verse":"לה ותעלה המלחמה ביום ההוא והמלך היה מעמד במרכבה נכח ארם וימת בערב ויצק דם המכה אל חיק הרכב"},{"number":36,"verse":"לו ויעבר הרנה במחנה כבא השמש לאמר איש אל עירו ואיש אל ארצו"},{"number":37,"verse":"לז וימת המלך ויבוא שמרון ויקברו את המלך בשמרון"},{"number":38,"verse":"לח וישטף את הרכב על ברכת שמרון וילקו הכלבים את דמו והזנות רחצו--כדבר יהוה אשר דבר"},{"number":39,"verse":"לט ויתר דברי אחאב וכל אשר עשה ובית השן אשר בנה וכל הערים אשר בנה הלוא הם כתובים על ספר דברי הימים--למלכי ישראל"},{"number":40,"verse":"מ וישכב אחאב עם אבתיו וימלך אחזיהו בנו תחתיו {פ}"},{"number":41,"verse":"מא ויהושפט בן אסא מלך על יהודה--בשנת ארבע לאחאב מלך ישראל"},{"number":42,"verse":"מב יהושפט בן שלשים וחמש שנה במלכו ועשרים וחמש שנה מלך בירושלם ושם אמו עזובה בת שלחי"},{"number":43,"verse":"מג וילך בכל דרך אסא אביו--לא סר ממנו לעשות הישר בעיני יהוה"},{"number":44,"verse":"מד אך הבמות לא סרו עוד העם מזבחים ומקטרים בבמות"},{"number":45,"verse":"מה וישלם יהושפט עם מלך ישראל"},{"number":46,"verse":"מו ויתר דברי יהושפט וגבורתו אשר עשה ואשר נלחם הלא הם כתובים על ספר דברי הימים--למלכי יהודה"},{"number":47,"verse":"מז ויתר הקדש אשר נשאר בימי אסא אביו--בער מן הארץ"},{"number":48,"verse":"מח ומלך אין באדום נצב מלך"},{"number":49,"verse":"מט יהושפט עשר (עשה) אניות תרשיש ללכת אפירה לזהב--ולא הלך כי נשברה (נשברו) אניות בעציון גבר"},{"number":50,"verse":"נ אז אמר אחזיהו בן אחאב אל יהושפט ילכו עבדי עם עבדיך באניות ולא אבה יהושפט"},{"number":51,"verse":"נא וישכב יהושפט עם אבתיו ויקבר עם אבתיו בעיר דוד אביו וימלך יהורם בנו תחתיו {ס}"},{"number":52,"verse":"נב אחזיהו בן אחאב מלך על ישראל בשמרון בשנת שבע עשרה ליהושפט מלך יהודה וימלך על ישראל שנתים"},{"number":53,"verse":"נג ויעש הרע בעיני יהוה וילך בדרך אביו ובדרך אמו ובדרך ירבעם בן נבט אשר החטיא את ישראל [ (I Kings 22:54) נד ויעבד את הבעל וישתחוה לו ויכעס את יהוה אלהי ישראל ככל אשר עשה אביו ]"}]}