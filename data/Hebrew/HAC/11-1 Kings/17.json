{"bibleAbbr":"HAC","bookName":"1 Kings","bookEnglishName":"1 Kings","chapterNumber":17,"verses":[{"number":1,"verse":"א ויאמר אליהו התשבי מתשבי גלעד אל אחאב חי יהוה אלהי ישראל אשר עמדתי לפניו אם יהיה השנים האלה טל ומטר--כי אם לפי דברי {ס}"},{"number":2,"verse":"ב ויהי דבר יהוה אליו לאמר"},{"number":3,"verse":"ג לך מזה ופנית לך קדמה ונסתרת בנחל כרית אשר על פני הירדן"},{"number":4,"verse":"ד והיה מהנחל תשתה ואת הערבים צויתי לכלכלך שם"},{"number":5,"verse":"ה וילך ויעש כדבר יהוה וילך וישב בנחל כרית אשר על פני הירדן"},{"number":6,"verse":"ו והערבים מבאים לו לחם ובשר בבקר ולחם ובשר בערב ומן הנחל ישתה"},{"number":7,"verse":"ז ויהי מקץ ימים וייבש הנחל כי לא היה גשם בארץ {ס}"},{"number":8,"verse":"ח ויהי דבר יהוה אליו לאמר"},{"number":9,"verse":"ט קום לך צרפתה אשר לצידון וישבת שם הנה צויתי שם אשה אלמנה לכלכלך"},{"number":10,"verse":"י ויקם וילך צרפתה ויבא אל פתח העיר והנה שם אשה אלמנה מקששת עצים ויקרא אליה ויאמר קחי נא לי מעט מים בכלי ואשתה"},{"number":11,"verse":"יא ותלך לקחת ויקרא אליה ויאמר לקחי נא לי פת לחם בידך"},{"number":12,"verse":"יב ותאמר חי יהוה אלהיך אם יש לי מעוג כי אם מלא כף קמח בכד ומעט שמן בצפחת והנני מקששת שנים עצים ובאתי ועשיתיהו לי ולבני ואכלנהו ומתנו"},{"number":13,"verse":"יג ויאמר אליה אליהו אל תיראי באי עשי כדברך אך עשי לי משם עגה קטנה בראשנה והוצאת לי ולך ולבנך תעשי באחרנה"},{"number":14,"verse":"יד כי כה אמר יהוה אלהי ישראל כד הקמח לא תכלה וצפחת השמן לא תחסר עד יום תתן (תת) יהוה גשם--על פני האדמה"},{"number":15,"verse":"טו ותלך ותעשה כדבר אליהו ותאכל הוא והיא (היא והוא) וביתה ימים"},{"number":16,"verse":"טז כד הקמח לא כלתה וצפחת השמן לא חסר--כדבר יהוה אשר דבר ביד אליהו {פ}"},{"number":17,"verse":"יז ויהי אחר הדברים האלה חלה בן האשה בעלת הבית ויהי חליו חזק מאד עד אשר לא נותרה בו נשמה"},{"number":18,"verse":"יח ותאמר אל אליהו מה לי ולך איש האלהים באת אלי להזכיר את עוני ולהמית את בני"},{"number":19,"verse":"יט ויאמר אליה תני לי את בנך ויקחהו מחיקה ויעלהו אל העליה אשר הוא ישב שם וישכבהו על מטתו"},{"number":20,"verse":"כ ויקרא אל יהוה ויאמר יהוה אלהי--הגם על האלמנה אשר אני מתגורר עמה הרעות להמית את בנה"},{"number":21,"verse":"כא ויתמדד על הילד שלש פעמים ויקרא אל יהוה ויאמר יהוה אלהי תשב נא נפש הילד הזה על קרבו"},{"number":22,"verse":"כב וישמע יהוה בקול אליהו ותשב נפש הילד על קרבו ויחי"},{"number":23,"verse":"כג ויקח אליהו את הילד וירדהו מן העליה הביתה ויתנהו לאמו ויאמר אליהו ראי חי בנך"},{"number":24,"verse":"כד ותאמר האשה אל אליהו עתה זה ידעתי כי איש אלהים אתה ודבר יהוה בפיך אמת {פ}"}]}