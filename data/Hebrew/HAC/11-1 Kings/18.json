{"bibleAbbr":"HAC","bookName":"1 Kings","bookEnglishName":"1 Kings","chapterNumber":18,"verses":[{"number":1,"verse":"א ויהי ימים רבים ודבר יהוה היה אל אליהו בשנה השלישית לאמר לך הראה אל אחאב ואתנה מטר על פני האדמה"},{"number":2,"verse":"ב וילך אליהו להראות אל אחאב והרעב חזק בשמרון"},{"number":3,"verse":"ג ויקרא אחאב אל עבדיהו אשר על הבית ועבדיהו היה ירא את יהוה--מאד"},{"number":4,"verse":"ד ויהי בהכרית איזבל את נביאי יהוה ויקח עבדיהו מאה נביאים ויחביאם חמשים איש במערה וכלכלם לחם ומים"},{"number":5,"verse":"ה ויאמר אחאב אל עבדיהו לך בארץ אל כל מעיני המים ואל כל הנחלים אולי נמצא חציר ונחיה סוס ופרד ולוא נכרית מהבהמה"},{"number":6,"verse":"ו ויחלקו להם את הארץ לעבר בה אחאב הלך בדרך אחד לבדו ועבדיהו הלך בדרך אחד לבדו"},{"number":7,"verse":"ז ויהי עבדיהו בדרך והנה אליהו לקראתו ויכרהו ויפל על פניו ויאמר האתה זה אדני אליהו"},{"number":8,"verse":"ח ויאמר לו אני לך אמר לאדניך הנה אליהו"},{"number":9,"verse":"ט ויאמר מה חטאתי כי אתה נתן את עבדך ביד אחאב--להמיתני"},{"number":10,"verse":"י חי יהוה אלהיך אם יש גוי וממלכה אשר לא שלח אדני שם לבקשך ואמרו אין והשביע את הממלכה ואת הגוי כי לא ימצאכה"},{"number":11,"verse":"יא ועתה אתה אמר לך אמר לאדניך הנה אליהו"},{"number":12,"verse":"יב והיה אני אלך מאתך ורוח יהוה ישאך על אשר לא אדע ובאתי להגיד לאחאב ולא ימצאך והרגני ועבדך ירא את יהוה מנערי"},{"number":13,"verse":"יג הלא הגד לאדני את אשר עשיתי בהרג איזבל את נביאי יהוה ואחבא מנביאי יהוה מאה איש חמשים חמשים איש במערה ואכלכלם לחם ומים"},{"number":14,"verse":"יד ועתה אתה אמר לך אמר לאדניך הנה אליהו והרגני {ס}"},{"number":15,"verse":"טו ויאמר אליהו חי יהוה צבאות אשר עמדתי לפניו כי היום אראה אליו"},{"number":16,"verse":"טז וילך עבדיהו לקראת אחאב ויגד לו וילך אחאב לקראת אליהו"},{"number":17,"verse":"יז ויהי כראות אחאב את אליהו ויאמר אחאב אליו האתה זה עכר ישראל"},{"number":18,"verse":"יח ויאמר לא עכרתי את ישראל כי אם אתה ובית אביך--בעזבכם את מצות יהוה ותלך אחרי הבעלים"},{"number":19,"verse":"יט ועתה שלח קבץ אלי את כל ישראל--אל הר הכרמל ואת נביאי הבעל ארבע מאות וחמשים ונביאי האשרה ארבע מאות אכלי שלחן איזבל"},{"number":20,"verse":"כ וישלח אחאב בכל בני ישראל ויקבץ את הנביאים אל הר הכרמל"},{"number":21,"verse":"כא ויגש אליהו אל כל העם ויאמר עד מתי אתם פסחים על שתי הסעפים--אם יהוה האלהים לכו אחריו ואם הבעל לכו אחריו ולא ענו העם אתו דבר"},{"number":22,"verse":"כב ויאמר אליהו אל העם אני נותרתי נביא ליהוה לבדי ונביאי הבעל ארבע מאות וחמשים איש"},{"number":23,"verse":"כג ויתנו לנו שנים פרים ויבחרו להם הפר האחד וינתחהו וישימו על העצים ואש לא ישימו ואני אעשה את הפר האחד ונתתי על העצים ואש לא אשים"},{"number":24,"verse":"כד וקראתם בשם אלהיכם ואני אקרא בשם יהוה והיה האלהים אשר יענה באש הוא האלהים ויען כל העם ויאמרו טוב הדבר"},{"number":25,"verse":"כה ויאמר אליהו לנביאי הבעל בחרו לכם הפר האחד ועשו ראשנה כי אתם הרבים וקראו בשם אלהיכם ואש לא תשימו"},{"number":26,"verse":"כו ויקחו את הפר אשר נתן להם ויעשו ויקראו בשם הבעל מהבקר ועד הצהרים לאמר הבעל עננו ואין קול ואין ענה ויפסחו על המזבח אשר עשה"},{"number":27,"verse":"כז ויהי בצהרים ויהתל בהם אליהו ויאמר קראו בקול גדול כי אלהים הוא--כי שיח וכי שיג לו וכי דרך לו אולי ישן הוא ויקץ"},{"number":28,"verse":"כח ויקראו בקול גדול ויתגדדו כמשפטם בחרבות וברמחים--עד שפך דם עליהם"},{"number":29,"verse":"כט ויהי כעבר הצהרים ויתנבאו עד לעלות המנחה ואין קול ואין ענה ואין קשב"},{"number":30,"verse":"ל ויאמר אליהו לכל העם גשו אלי ויגשו כל העם אליו וירפא את מזבח יהוה ההרוס"},{"number":31,"verse":"לא ויקח אליהו שתים עשרה אבנים כמספר שבטי בני יעקב--אשר היה דבר יהוה אליו לאמר ישראל יהיה שמך"},{"number":32,"verse":"לב ויבנה את האבנים מזבח בשם יהוה ויעש תעלה כבית סאתים זרע סביב למזבח"},{"number":33,"verse":"לג ויערך את העצים וינתח את הפר וישם על העצים"},{"number":34,"verse":"לד ויאמר מלאו ארבעה כדים מים ויצקו על העלה ועל העצים ויאמר שנו וישנו ויאמר שלשו וישלשו"},{"number":35,"verse":"לה וילכו המים סביב למזבח וגם את התעלה מלא מים"},{"number":36,"verse":"לו ויהי בעלות המנחה ויגש אליהו הנביא ויאמר יהוה אלהי אברהם יצחק וישראל היום יודע כי אתה אלהים בישראל ואני עבדך ובדבריך (ובדברך) עשיתי את כל הדברים האלה"},{"number":37,"verse":"לז ענני יהוה ענני וידעו העם הזה כי אתה יהוה האלהים ואתה הסבת את לבם אחרנית"},{"number":38,"verse":"לח ותפל אש יהוה ותאכל את העלה ואת העצים ואת האבנים ואת העפר ואת המים אשר בתעלה לחכה"},{"number":39,"verse":"לט וירא כל העם ויפלו על פניהם ויאמרו--יהוה הוא האלהים יהוה הוא האלהים"},{"number":40,"verse":"מ ויאמר אליהו להם תפשו את נביאי הבעל איש אל ימלט מהם--ויתפשום ויורדם אליהו אל נחל קישון וישחטם שם"},{"number":41,"verse":"מא ויאמר אליהו לאחאב עלה אכל ושתה כי קול המון הגשם"},{"number":42,"verse":"מב ויעלה אחאב לאכל ולשתות ואליהו עלה אל ראש הכרמל ויגהר ארצה וישם פניו בין ברכו"},{"number":43,"verse":"מג ויאמר אל נערו עלה נא הבט דרך ים ויעל ויבט ויאמר אין מאומה ויאמר שב שבע פעמים"},{"number":44,"verse":"מד ויהי בשבעית ויאמר הנה עב קטנה ככף איש עלה מים ויאמר עלה אמר אל אחאב אסר ורד ולא יעצרכה הגשם"},{"number":45,"verse":"מה ויהי עד כה ועד כה והשמים התקדרו עבים ורוח ויהי גשם גדול וירכב אחאב וילך יזרעאלה"},{"number":46,"verse":"מו ויד יהוה היתה אל אליהו וישנס מתניו וירץ לפני אחאב עד באכה יזרעאלה"}]}