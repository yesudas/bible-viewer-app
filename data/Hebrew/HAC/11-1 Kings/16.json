{"bibleAbbr":"HAC","bookName":"1 Kings","bookEnglishName":"1 Kings","chapterNumber":16,"verses":[{"number":1,"verse":"א ויהי דבר יהוה אל יהוא בן חנני על בעשא לאמר"},{"number":2,"verse":"ב יען אשר הרימתיך מן העפר ואתנך נגיד על עמי ישראל ותלך בדרך ירבעם ותחטא את עמי ישראל להכעיסני בחטאתם"},{"number":3,"verse":"ג הנני מבעיר אחרי בעשא ואחרי ביתו ונתתי את ביתך כבית ירבעם בן נבט"},{"number":4,"verse":"ד המת לבעשא בעיר יאכלו הכלבים והמת לו בשדה יאכלו עוף השמים"},{"number":5,"verse":"ה ויתר דברי בעשא ואשר עשה וגבורתו הלא הם כתובים על ספר דברי הימים--למלכי ישראל"},{"number":6,"verse":"ו וישכב בעשא עם אבתיו ויקבר בתרצה וימלך אלה בנו תחתיו"},{"number":7,"verse":"ז וגם ביד יהוא בן חנני הנביא דבר יהוה היה אל בעשא ואל ביתו ועל כל הרעה אשר עשה בעיני יהוה להכעיסו במעשה ידיו להיות כבית ירבעם ועל אשר הכה אתו {פ}"},{"number":8,"verse":"ח בשנת עשרים ושש שנה לאסא מלך יהודה מלך אלה בן בעשא על ישראל בתרצה--שנתים"},{"number":9,"verse":"ט ויקשר עליו עבדו זמרי שר מחצית הרכב והוא בתרצה שתה שכור בית ארצא אשר על הבית בתרצה"},{"number":10,"verse":"י ויבא זמרי ויכהו וימיתהו בשנת עשרים ושבע לאסא מלך יהודה וימלך תחתיו"},{"number":11,"verse":"יא ויהי במלכו כשבתו על כסאו הכה את כל בית בעשא--לא השאיר לו משתין בקיר וגאליו ורעהו"},{"number":12,"verse":"יב וישמד זמרי את כל בית בעשא כדבר יהוה אשר דבר אל בעשא ביד יהוא הנביא"},{"number":13,"verse":"יג אל כל חטאות בעשא וחטאות אלה בנו--אשר חטאו ואשר החטיאו את ישראל להכעיס את יהוה אלהי ישראל בהבליהם"},{"number":14,"verse":"יד ויתר דברי אלה וכל אשר עשה הלוא הם כתובים על ספר דברי הימים--למלכי ישראל {פ}"},{"number":15,"verse":"טו בשנת עשרים ושבע שנה לאסא מלך יהודה מלך זמרי שבעת ימים בתרצה והעם חנים על גבתון אשר לפלשתים"},{"number":16,"verse":"טז וישמע העם החנים לאמר קשר זמרי וגם הכה את המלך וימלכו כל ישראל את עמרי שר צבא על ישראל ביום ההוא--במחנה"},{"number":17,"verse":"יז ויעלה עמרי וכל ישראל עמו מגבתון ויצרו על תרצה"},{"number":18,"verse":"יח ויהי כראות זמרי כי נלכדה העיר ויבא אל ארמון בית המלך וישרף עליו את בית מלך באש וימת"},{"number":19,"verse":"יט על חטאתיו אשר חטא לעשות הרע בעיני יהוה--ללכת בדרך ירבעם ובחטאתו אשר עשה להחטיא את ישראל"},{"number":20,"verse":"כ ויתר דברי זמרי וקשרו אשר קשר הלא הם כתובים על ספר דברי הימים--למלכי ישראל {פ}"},{"number":21,"verse":"כא אז יחלק העם ישראל לחצי חצי העם היה אחרי תבני בן גינת להמליכו והחצי אחרי עמרי"},{"number":22,"verse":"כב ויחזק העם אשר אחרי עמרי את העם אשר אחרי תבני בן גינת וימת תבני וימלך עמרי {פ}"},{"number":23,"verse":"כג בשנת שלשים ואחת שנה לאסא מלך יהודה מלך עמרי על ישראל שתים עשרה שנה בתרצה מלך שש שנים"},{"number":24,"verse":"כד ויקן את ההר שמרון מאת שמר--בככרים כסף ויבן את ההר ויקרא את שם העיר אשר בנה על שם שמר אדני ההר שמרון"},{"number":25,"verse":"כה ויעשה עמרי הרע בעיני יהוה וירע מכל אשר לפניו"},{"number":26,"verse":"כו וילך בכל דרך ירבעם בן נבט ובחטאתיו (ובחטאתו) אשר החטיא את ישראל להכעיס את יהוה אלהי ישראל--בהבליהם"},{"number":27,"verse":"כז ויתר דברי עמרי אשר עשה וגבורתו אשר עשה הלא הם כתובים על ספר דברי הימים--למלכי ישראל"},{"number":28,"verse":"כח וישכב עמרי עם אבתיו ויקבר בשמרון וימלך אחאב בנו תחתיו {פ}"},{"number":29,"verse":"כט ואחאב בן עמרי מלך על ישראל בשנת שלשים ושמנה שנה לאסא מלך יהודה וימלך אחאב בן עמרי על ישראל בשמרון עשרים ושתים שנה"},{"number":30,"verse":"ל ויעש אחאב בן עמרי הרע בעיני יהוה--מכל אשר לפניו"},{"number":31,"verse":"לא ויהי הנקל לכתו בחטאות ירבעם בן נבט ויקח אשה את איזבל בת אתבעל מלך צידנים וילך ויעבד את הבעל וישתחו לו"},{"number":32,"verse":"לב ויקם מזבח לבעל בית הבעל אשר בנה בשמרון"},{"number":33,"verse":"לג ויעש אחאב את האשרה ויוסף אחאב לעשות להכעיס את יהוה אלהי ישראל מכל מלכי ישראל אשר היו לפניו"},{"number":34,"verse":"לד בימיו בנה חיאל בית האלי--את יריחה באבירם בכרו יסדה ובשגיב (ובשגוב) צעירו הציב דלתיה כדבר יהוה אשר דבר ביד יהושע בן נון {ס}"}]}