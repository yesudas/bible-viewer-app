{"bibleAbbr":"HAC","bookName":"1 Kings","bookEnglishName":"1 Kings","chapterNumber":11,"verses":[{"number":1,"verse":"א והמלך שלמה אהב נשים נכריות רבות--ואת בת פרעה מואביות עמניות אדמית צדנית חתית"},{"number":2,"verse":"ב מן הגוים אשר אמר יהוה אל בני ישראל לא תבאו בהם והם לא יבאו בכם אכן יטו את לבבכם אחרי אלהיהם--בהם דבק שלמה לאהבה"},{"number":3,"verse":"ג ויהי לו נשים שרות שבע מאות ופלגשים שלש מאות ויטו נשיו את לבו"},{"number":4,"verse":"ד ויהי לעת זקנת שלמה נשיו הטו את לבבו אחרי אלהים אחרים ולא היה לבבו שלם עם יהוה אלהיו כלבב דויד אביו"},{"number":5,"verse":"ה וילך שלמה--אחרי עשתרת אלהי צדנים ואחרי מלכם שקץ עמנים"},{"number":6,"verse":"ו ויעש שלמה הרע בעיני יהוה ולא מלא אחרי יהוה כדוד אביו {ס}"},{"number":7,"verse":"ז אז יבנה שלמה במה לכמוש שקץ מואב בהר אשר על פני ירושלם ולמלך שקץ בני עמון"},{"number":8,"verse":"ח וכן עשה לכל נשיו הנכריות מקטירות ומזבחות לאלהיהן"},{"number":9,"verse":"ט ויתאנף יהוה בשלמה כי נטה לבבו מעם יהוה אלהי ישראל הנראה אליו פעמים"},{"number":10,"verse":"י וצוה אליו על הדבר הזה לבלתי לכת אחרי אלהים אחרים ולא שמר את אשר צוה יהוה {פ}"},{"number":11,"verse":"יא ויאמר יהוה לשלמה יען אשר היתה זאת עמך ולא שמרת בריתי וחקתי אשר צויתי עליך--קרע אקרע את הממלכה מעליך ונתתיה לעבדך"},{"number":12,"verse":"יב אך בימיך לא אעשנה למען דוד אביך מיד בנך אקרענה"},{"number":13,"verse":"יג רק את כל הממלכה לא אקרע שבט אחד אתן לבנך למען דוד עבדי ולמען ירושלם אשר בחרתי {ס}"},{"number":14,"verse":"יד ויקם יהוה שטן לשלמה את הדד האדמי מזרע המלך הוא באדום"},{"number":15,"verse":"טו ויהי בהיות דוד את אדום בעלות יואב שר הצבא לקבר את החללים ויך כל זכר באדום"},{"number":16,"verse":"טז כי ששת חדשים ישב שם יואב וכל ישראל עד הכרית כל זכר באדום"},{"number":17,"verse":"יז ויברח אדד הוא ואנשים אדמיים מעבדי אביו אתו--לבוא מצרים והדד נער קטן"},{"number":18,"verse":"יח ויקמו ממדין ויבאו פארן ויקחו אנשים עמם מפארן ויבאו מצרים אל פרעה מלך מצרים ויתן לו בית ולחם אמר לו וארץ נתן לו"},{"number":19,"verse":"יט וימצא הדד חן בעיני פרעה מאד ויתן לו אשה את אחות אשתו אחות תחפניס הגבירה"},{"number":20,"verse":"כ ותלד לו אחות תחפניס את גנבת בנו ותגמלהו תחפנס בתוך בית פרעה ויהי גנבת בית פרעה בתוך בני פרעה"},{"number":21,"verse":"כא והדד שמע במצרים כי שכב דוד עם אבתיו וכי מת יואב שר הצבא ויאמר הדד אל פרעה שלחני ואלך אל ארצי"},{"number":22,"verse":"כב ויאמר לו פרעה כי מה אתה חסר עמי והנך מבקש ללכת אל ארצך ויאמר לא כי שלח תשלחני"},{"number":23,"verse":"כג ויקם אלהים לו שטן את רזון בן אלידע אשר ברח מאת הדדעזר מלך צובה--אדניו"},{"number":24,"verse":"כד ויקבץ עליו אנשים ויהי שר גדוד בהרג דוד אתם וילכו דמשק וישבו בה וימלכו בדמשק"},{"number":25,"verse":"כה ויהי שטן לישראל כל ימי שלמה ואת הרעה אשר הדד ויקץ בישראל וימלך על ארם {פ}"},{"number":26,"verse":"כו וירבעם בן נבט אפרתי מן הצרדה ושם אמו צרועה אשה אלמנה עבד לשלמה וירם יד במלך"},{"number":27,"verse":"כז וזה הדבר אשר הרים יד במלך שלמה בנה את המלוא--סגר את פרץ עיר דוד אביו"},{"number":28,"verse":"כח והאיש ירבעם גבור חיל וירא שלמה את הנער כי עשה מלאכה הוא ויפקד אתו לכל סבל בית יוסף {ס}"},{"number":29,"verse":"כט ויהי בעת ההיא וירבעם יצא מירושלם וימצא אתו אחיה השילני הנביא בדרך והוא מתכסה בשלמה חדשה ושניהם לבדם בשדה"},{"number":30,"verse":"ל ויתפש אחיה בשלמה החדשה אשר עליו ויקרעה--שנים עשר קרעים"},{"number":31,"verse":"לא ויאמר לירבעם קח לך עשרה קרעים כי כה אמר יהוה אלהי ישראל הנני קרע את הממלכה מיד שלמה ונתתי לך את עשרה השבטים"},{"number":32,"verse":"לב והשבט האחד יהיה לו--למען עבדי דוד ולמען ירושלם העיר אשר בחרתי בה מכל שבטי ישראל"},{"number":33,"verse":"לג יען אשר עזבוני וישתחוו לעשתרת אלהי צדנין לכמוש אלהי מואב ולמלכם אלהי בני עמון ולא הלכו בדרכי לעשות הישר בעיני וחקתי ומשפטי--כדוד אביו"},{"number":34,"verse":"לד ולא אקח את כל הממלכה מידו כי נשיא אשתנו כל ימי חייו למען דוד עבדי אשר בחרתי אתו אשר שמר מצותי וחקתי"},{"number":35,"verse":"לה ולקחתי המלוכה מיד בנו ונתתיה לך את עשרת השבטים"},{"number":36,"verse":"לו ולבנו אתן שבט אחד--למען היות ניר לדויד עבדי כל הימים לפני בירושלם העיר אשר בחרתי לי לשום שמי שם"},{"number":37,"verse":"לז ואתך אקח--ומלכת בכל אשר תאוה נפשך והיית מלך על ישראל"},{"number":38,"verse":"לח והיה אם תשמע את כל אשר אצוך והלכת בדרכי ועשית הישר בעיני לשמור חקותי ומצותי כאשר עשה דוד עבדי--והייתי עמך ובניתי לך בית נאמן כאשר בניתי לדוד ונתתי לך את ישראל"},{"number":39,"verse":"לט ואענה את זרע דוד למען זאת--אך לא כל הימים {ס}"},{"number":40,"verse":"מ ויבקש שלמה להמית את ירבעם ויקם ירבעם ויברח מצרים אל שישק מלך מצרים ויהי במצרים עד מות שלמה {ס}"},{"number":41,"verse":"מא ויתר דברי שלמה וכל אשר עשה וחכמתו--הלוא הם כתבים על ספר דברי שלמה"},{"number":42,"verse":"מב והימים אשר מלך שלמה בירושלם על כל ישראל--ארבעים שנה"},{"number":43,"verse":"מג וישכב שלמה עם אבתיו ויקבר בעיר דוד אביו וימלך רחבעם בנו תחתיו {ס}"}]}