{"bibleAbbr":"HAC","bookName":"1 Kings","bookEnglishName":"1 Kings","chapterNumber":1,"verses":[{"number":1,"verse":"א והמלך דוד זקן בא בימים ויכסהו בבגדים ולא יחם לו"},{"number":2,"verse":"ב ויאמרו לו עבדיו יבקשו לאדני המלך נערה בתולה ועמדה לפני המלך ותהי לו סכנת ושכבה בחיקך וחם לאדני המלך"},{"number":3,"verse":"ג ויבקשו נערה יפה בכל גבול ישראל וימצאו את אבישג השונמית ויבאו אתה למלך"},{"number":4,"verse":"ד והנערה יפה עד מאד ותהי למלך סכנת ותשרתהו והמלך לא ידעה"},{"number":5,"verse":"ה ואדניה בן חגית מתנשא לאמר אני אמלך ויעש לו רכב ופרשים וחמשים איש רצים לפניו"},{"number":6,"verse":"ו ולא עצבו אביו מימיו לאמר מדוע ככה עשית וגם הוא טוב תאר מאד ואתו ילדה אחרי אבשלום"},{"number":7,"verse":"ז ויהיו דבריו--עם יואב בן צרויה ועם אביתר הכהן ויעזרו אחרי אדניה"},{"number":8,"verse":"ח וצדוק הכהן ובניהו בן יהוידע ונתן הנביא ושמעי ורעי והגבורים אשר לדוד--לא היו עם אדניהו"},{"number":9,"verse":"ט ויזבח אדניהו צאן ובקר ומריא עם אבן הזחלת אשר אצל עין רגל ויקרא את כל אחיו בני המלך ולכל אנשי יהודה עבדי המלך"},{"number":10,"verse":"י ואת נתן הנביא ובניהו ואת הגבורים ואת שלמה אחיו--לא קרא"},{"number":11,"verse":"יא ויאמר נתן אל בת שבע אם שלמה לאמר הלוא שמעת כי מלך אדניהו בן חגית ואדנינו דוד לא ידע"},{"number":12,"verse":"יב ועתה לכי איעצך נא עצה ומלטי את נפשך ואת נפש בנך שלמה"},{"number":13,"verse":"יג לכי ובאי אל המלך דוד ואמרת אליו הלא אתה אדני המלך נשבעת לאמתך לאמר כי שלמה בנך ימלך אחרי והוא ישב על כסאי ומדוע מלך אדניהו"},{"number":14,"verse":"יד הנה עודך מדברת שם--עם המלך ואני אבוא אחריך ומלאתי את דבריך"},{"number":15,"verse":"טו ותבא בת שבע אל המלך החדרה והמלך זקן מאד ואבישג השונמית משרת את המלך"},{"number":16,"verse":"טז ותקד בת שבע ותשתחו למלך ויאמר המלך מה לך"},{"number":17,"verse":"יז ותאמר לו אדני אתה נשבעת ביהוה אלהיך לאמתך כי שלמה בנך ימלך אחרי והוא ישב על כסאי"},{"number":18,"verse":"יח ועתה הנה אדניה מלך ועתה אדני המלך לא ידעת"},{"number":19,"verse":"יט ויזבח שור ומריא וצאן לרב {פ} ויקרא לכל בני המלך ולאביתר הכהן וליאב שר הצבא ולשלמה עבדך לא קרא"},{"number":20,"verse":"כ ואתה אדני המלך עיני כל ישראל עליך להגיד להם--מי ישב על כסא אדני המלך אחריו"},{"number":21,"verse":"כא והיה כשכב אדני המלך עם אבתיו והייתי אני ובני שלמה--חטאים"},{"number":22,"verse":"כב והנה עודנה מדברת עם המלך ונתן הנביא בא"},{"number":23,"verse":"כג ויגידו למלך לאמר הנה נתן הנביא ויבא לפני המלך וישתחו למלך על אפיו ארצה"},{"number":24,"verse":"כד ויאמר נתן אדני המלך אתה אמרת אדניהו ימלך אחרי והוא ישב על כסאי"},{"number":25,"verse":"כה כי ירד היום ויזבח שור ומריא וצאן לרב ויקרא לכל בני המלך ולשרי הצבא ולאביתר הכהן והנם אכלים ושתים לפניו ויאמרו יחי המלך אדניהו"},{"number":26,"verse":"כו ולי אני עבדך ולצדק הכהן ולבניהו בן יהוידע ולשלמה עבדך--לא קרא"},{"number":27,"verse":"כז אם מאת אדני המלך נהיה הדבר הזה ולא הודעת את עבדיך (עבדך) מי ישב על כסא אדני המלך אחריו {ס}"},{"number":28,"verse":"כח ויען המלך דוד ויאמר קראו לי לבת שבע ותבא לפני המלך ותעמד לפני המלך"},{"number":29,"verse":"כט וישבע המלך ויאמר חי יהוה אשר פדה את נפשי מכל צרה"},{"number":30,"verse":"ל כי כאשר נשבעתי לך ביהוה אלהי ישראל לאמר כי שלמה בנך ימלך אחרי והוא ישב על כסאי תחתי כי כן אעשה היום הזה"},{"number":31,"verse":"לא ותקד בת שבע אפים ארץ ותשתחו למלך ותאמר--יחי אדני המלך דוד לעלם {פ}"},{"number":32,"verse":"לב ויאמר המלך דוד קראו לי לצדוק הכהן ולנתן הנביא ולבניהו בן יהוידע ויבאו לפני המלך"},{"number":33,"verse":"לג ויאמר המלך להם קחו עמכם את עבדי אדניכם והרכבתם את שלמה בני על הפרדה אשר לי והורדתם אתו אל גחון"},{"number":34,"verse":"לד ומשח אתו שם צדוק הכהן ונתן הנביא למלך--על ישראל ותקעתם בשופר ואמרתם יחי המלך שלמה"},{"number":35,"verse":"לה ועליתם אחריו ובא וישב על כסאי והוא ימלך תחתי ואתו צויתי להיות נגיד על ישראל ועל יהודה"},{"number":36,"verse":"לו ויען בניהו בן יהוידע את המלך ויאמר אמן כן יאמר יהוה אלהי אדני המלך"},{"number":37,"verse":"לז כאשר היה יהוה עם אדני המלך כן יהי (יהיה) עם שלמה ויגדל את כסאו מכסא אדני המלך דוד"},{"number":38,"verse":"לח וירד צדוק הכהן ונתן הנביא ובניהו בן יהוידע והכרתי והפלתי וירכבו את שלמה על פרדת המלך דוד וילכו אתו על גחון"},{"number":39,"verse":"לט ויקח צדוק הכהן את קרן השמן מן האהל וימשח את שלמה ויתקעו בשופר ויאמרו כל העם יחי המלך שלמה"},{"number":40,"verse":"מ ויעלו כל העם אחריו והעם מחללים בחללים ושמחים שמחה גדולה ותבקע הארץ בקולם"},{"number":41,"verse":"מא וישמע אדניהו וכל הקראים אשר אתו והם כלו לאכל וישמע יואב את קול השופר ויאמר מדוע קול הקריה הומה"},{"number":42,"verse":"מב עודנו מדבר והנה יונתן בן אביתר הכהן בא ויאמר אדניהו בא כי איש חיל אתה וטוב תבשר"},{"number":43,"verse":"מג ויען יונתן ויאמר לאדניהו אבל אדנינו המלך דוד המליך את שלמה"},{"number":44,"verse":"מד וישלח אתו המלך את צדוק הכהן ואת נתן הנביא ובניהו בן יהוידע והכרתי והפלתי וירכבו אתו על פרדת המלך"},{"number":45,"verse":"מה וימשחו אתו צדוק הכהן ונתן הנביא למלך בגחון ויעלו משם שמחים ותהם הקריה הוא הקול אשר שמעתם"},{"number":46,"verse":"מו וגם ישב שלמה על כסא המלוכה"},{"number":47,"verse":"מז וגם באו עבדי המלך לברך את אדנינו המלך דוד לאמר ייטב אלהיך (אלהים) את שם שלמה משמך ויגדל את כסאו מכסאך וישתחו המלך על המשכב"},{"number":48,"verse":"מח וגם ככה אמר המלך ברוך יהוה אלהי ישראל אשר נתן היום ישב על כסאי--ועיני ראות"},{"number":49,"verse":"מט ויחרדו ויקמו כל הקראים אשר לאדניהו וילכו איש לדרכו"},{"number":50,"verse":"נ ואדניהו ירא מפני שלמה ויקם וילך ויחזק בקרנות המזבח"},{"number":51,"verse":"נא ויגד לשלמה לאמר הנה אדניהו ירא את המלך שלמה והנה אחז בקרנות המזבח לאמר ישבע לי כיום המלך שלמה אם ימית את עבדו בחרב"},{"number":52,"verse":"נב ויאמר שלמה--אם יהיה לבן חיל לא יפל משערתו ארצה ואם רעה תמצא בו ומת"},{"number":53,"verse":"נג וישלח המלך שלמה ויורדהו מעל המזבח ויבא וישתחו למלך שלמה ויאמר לו שלמה לך לביתך {פ}"}]}