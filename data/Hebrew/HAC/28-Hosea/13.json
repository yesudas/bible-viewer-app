{"bibleAbbr":"HAC","bookName":"Hosea","bookEnglishName":"Hosea","chapterNumber":13,"verses":[{"number":1,"verse":"א כדבר אפרים רתת נשא הוא בישראל ויאשם בבעל וימת"},{"number":2,"verse":"ב ועתה יוספו לחטא ויעשו להם מסכה מכספם כתבונם עצבים מעשה חרשים כלה להם הם אמרים זבחי אדם עגלים ישקון"},{"number":3,"verse":"ג לכן יהיו כענן בקר וכטל משכים הלך כמץ יסער מגרן וכעשן מארבה"},{"number":4,"verse":"ד ואנכי יהוה אלהיך מארץ מצרים ואלהים זולתי לא תדע ומושיע אין בלתי"},{"number":5,"verse":"ה אני ידעתיך במדבר--בארץ תלאבות"},{"number":6,"verse":"ו כמרעיתם וישבעו--שבעו וירם לבם על כן שכחוני"},{"number":7,"verse":"ז ואהי להם כמו שחל--כנמר על דרך אשור"},{"number":8,"verse":"ח אפגשם כדב שכול ואקרע סגור לבם ואכלם שם כלביא חית השדה תבקעם"},{"number":9,"verse":"ט שחתך ישראל כי בי בעזרך"},{"number":10,"verse":"י אהי מלכך אפוא ויושיעך בכל עריך ושפטיך--אשר אמרת תנה לי מלך ושרים"},{"number":11,"verse":"יא אתן לך מלך באפי ואקח בעברתי {פ}"},{"number":12,"verse":"יב צרור עון אפרים צפונה חטאתו"},{"number":13,"verse":"יג חבלי יולדה יבאו לו הוא בן לא חכם כי עת לא יעמד במשבר בנים"},{"number":14,"verse":"יד מיד שאול אפדם ממות אגאלם אהי דבריך מות אהי קטבך שאול--נחם יסתר מעיני"},{"number":15,"verse":"טו כי הוא בין אחים יפריא יבוא קדים רוח יהוה ממדבר עלה ויבוש מקורו ויחרב מעינו--הוא ישסה אוצר כל כלי חמדה"}]}