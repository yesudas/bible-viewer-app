{"bibleAbbr":"HAC","bookName":"Hosea","bookEnglishName":"Hosea","chapterNumber":9,"verses":[{"number":1,"verse":"א אל תשמח ישראל אל גיל כעמים כי זנית מעל אלהיך אהבת אתנן על כל גרנות דגן"},{"number":2,"verse":"ב גרן ויקב לא ירעם ותירוש יכחש בה"},{"number":3,"verse":"ג לא ישבו בארץ יהוה ושב אפרים מצרים ובאשור טמא יאכלו"},{"number":4,"verse":"ד לא יסכו ליהוה יין ולא יערבו לו--זבחיהם כלחם אונים להם כל אכליו יטמאו כי לחמם לנפשם לא יבוא בית יהוה"},{"number":5,"verse":"ה מה תעשו ליום מועד וליום חג יהוה"},{"number":6,"verse":"ו כי הנה הלכו משד מצרים תקבצם מף תקברם מחמד לכספם קמוש יירשם חוח באהליהם"},{"number":7,"verse":"ז באו ימי הפקדה באו ימי השלם--ידעו ישראל אויל הנביא משגע איש הרוח--על רב עונך ורבה משטמה"},{"number":8,"verse":"ח צפה אפרים עם אלהי נביא פח יקוש על כל דרכיו--משטמה בבית אלהיו"},{"number":9,"verse":"ט העמיקו שחתו כימי הגבעה יזכור עונם יפקוד חטאותם {ס}"},{"number":10,"verse":"י כענבים במדבר מצאתי ישראל--כבכורה בתאנה בראשיתה ראיתי אבותיכם המה באו בעל פעור וינזרו לבשת ויהיו שקוצים כאהבם"},{"number":11,"verse":"יא אפרים כעוף יתעופף כבודם מלדה ומבטן ומהריון"},{"number":12,"verse":"יב כי אם יגדלו את בניהם ושכלתים מאדם כי גם אוי להם בשורי מהם"},{"number":13,"verse":"יג אפרים כאשר ראיתי לצור שתולה בנוה ואפרים להוציא אל הרג בניו"},{"number":14,"verse":"יד תן להם יהוה מה תתן תן להם רחם משכיל ושדים צמקים"},{"number":15,"verse":"טו כל רעתם בגלגל כי שם שנאתים על רע מעלליהם מביתי אגרשם לא אוסף אהבתם כל שריהם סררים"},{"number":16,"verse":"טז הכה אפרים--שרשם יבש פרי בלי (בל) יעשון גם כי ילדון והמתי מחמדי בטנם"},{"number":17,"verse":"יז ימאסם אלהי כי לא שמעו לו ויהיו נדדים בגוים {ס}"}]}