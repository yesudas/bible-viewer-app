{"bibleAbbr":"HAC","bookName":"Hosea","bookEnglishName":"Hosea","chapterNumber":5,"verses":[{"number":1,"verse":"א שמעו זאת הכהנים והקשיבו בית ישראל ובית המלך האזינו--כי לכם המשפט כי פח הייתם למצפה ורשת פרושה על תבור"},{"number":2,"verse":"ב ושחטה שטים העמיקו ואני מוסר לכלם"},{"number":3,"verse":"ג אני ידעתי אפרים וישראל לא נכחד ממני כי עתה הזנית אפרים נטמא ישראל"},{"number":4,"verse":"ד לא יתנו מעלליהם לשוב אל אלהיהם כי רוח זנונים בקרבם ואת יהוה לא ידעו"},{"number":5,"verse":"ה וענה גאון ישראל בפניו וישראל ואפרים יכשלו בעונם--כשל גם יהודה עמם"},{"number":6,"verse":"ו בצאנם ובבקרם ילכו לבקש את יהוה--ולא ימצאו חלץ מהם"},{"number":7,"verse":"ז ביהוה בגדו כי בנים זרים ילדו עתה יאכלם חדש את חלקיהם {ס}"},{"number":8,"verse":"ח תקעו שופר בגבעה חצצרה ברמה הריעו בית און אחריך בנימין"},{"number":9,"verse":"ט אפרים לשמה תהיה ביום תוכחה בשבטי ישראל הודעתי נאמנה"},{"number":10,"verse":"י היו שרי יהודה כמסיגי גבול עליהם אשפוך כמים עברתי"},{"number":11,"verse":"יא עשוק אפרים רצוץ משפט כי הואיל הלך אחרי צו"},{"number":12,"verse":"יב ואני כעש לאפרים וכרקב לבית יהודה"},{"number":13,"verse":"יג וירא אפרים את חליו ויהודה את מזרו וילך אפרים אל אשור וישלח אל מלך ירב והוא לא יוכל לרפא לכם ולא יגהה מכם מזור"},{"number":14,"verse":"יד כי אנכי כשחל לאפרים וככפיר לבית יהודה אני אני אטרף ואלך אשא ואין מציל"},{"number":15,"verse":"טו אלך אשובה אל מקומי עד אשר יאשמו ובקשו פני בצר להם ישחרנני"}]}