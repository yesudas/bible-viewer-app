{"bibleAbbr":"HAC","bookName":"Hosea","bookEnglishName":"Hosea","chapterNumber":4,"verses":[{"number":1,"verse":"א שמעו דבר יהוה בני ישראל כי ריב ליהוה עם יושבי הארץ--כי אין אמת ואין חסד ואין דעת אלהים בארץ"},{"number":2,"verse":"ב אלה וכחש ורצח וגנב ונאף פרצו ודמים בדמים נגעו"},{"number":3,"verse":"ג על כן תאבל הארץ ואמלל כל יושב בה בחית השדה ובעוף השמים וגם דגי הים יאספו"},{"number":4,"verse":"ד אך איש אל ירב ואל יוכח איש ועמך כמריבי כהן"},{"number":5,"verse":"ה וכשלת היום וכשל גם נביא עמך לילה ודמיתי אמך"},{"number":6,"verse":"ו נדמו עמי מבלי הדעת כי אתה הדעת מאסת ואמאסאך (ואמאסך) מכהן לי ותשכח תורת אלהיך אשכח בניך גם אני"},{"number":7,"verse":"ז כרבם כן חטאו לי כבודם בקלון אמיר"},{"number":8,"verse":"ח חטאת עמי יאכלו ואל עונם ישאו נפשו"},{"number":9,"verse":"ט והיה כעם ככהן ופקדתי עליו דרכיו ומעלליו אשיב לו"},{"number":10,"verse":"י ואכלו ולא ישבעו הזנו ולא יפרצו כי את יהוה עזבו לשמר"},{"number":11,"verse":"יא זנות ויין ותירוש יקח לב"},{"number":12,"verse":"יב עמי בעצו ישאל ומקלו יגיד לו כי רוח זנונים התעה ויזנו מתחת אלהיהם"},{"number":13,"verse":"יג על ראשי ההרים יזבחו ועל הגבעות יקטרו תחת אלון ולבנה ואלה כי טוב צלה על כן תזנינה בנותיכם וכלותיכם תנאפנה"},{"number":14,"verse":"יד לא אפקוד על בנותיכם כי תזנינה ועל כלותיכם כי תנאפנה--כי הם עם הזנות יפרדו ועם הקדשות יזבחו ועם לא יבין ילבט"},{"number":15,"verse":"טו אם זנה אתה ישראל אל יאשם יהודה ואל תבאו הגלגל ואל תעלו בית און ואל תשבעו חי יהוה"},{"number":16,"verse":"טז כי כפרה סררה סרר ישראל עתה ירעם יהוה ככבש במרחב"},{"number":17,"verse":"יז חבור עצבים אפרים הנח לו"},{"number":18,"verse":"יח סר סבאם הזנה הזנו אהבו הבו קלון מגניה"},{"number":19,"verse":"יט צרר רוח אותה בכנפיה ויבשו מזבחותם {פ}"}]}