{"bibleAbbr":"HAC","bookName":"Hosea","bookEnglishName":"Hosea","chapterNumber":12,"verses":[{"number":1,"verse":"א סבבני בכחש אפרים ובמרמה בית ישראל ויהודה עד רד עם אל ועם קדושים נאמן"},{"number":2,"verse":"ב אפרים רעה רוח ורדף קדים--כל היום כזב ושד ירבה וברית עם אשור יכרתו ושמן למצרים יובל"},{"number":3,"verse":"ג וריב ליהוה עם יהודה ולפקד על יעקב כדרכיו כמעלליו ישיב לו"},{"number":4,"verse":"ד בבטן עקב את אחיו ובאונו שרה את אלהים"},{"number":5,"verse":"ה וישר אל מלאך ויכל בכה ויתחנן לו בית אל ימצאנו ושם ידבר עמנו"},{"number":6,"verse":"ו ויהוה אלהי הצבאות--יהוה זכרו"},{"number":7,"verse":"ז ואתה באלהיך תשוב חסד ומשפט שמר וקוה אל אלהיך תמיד"},{"number":8,"verse":"ח כנען בידו מאזני מרמה--לעשק אהב"},{"number":9,"verse":"ט ויאמר אפרים--אך עשרתי מצאתי און לי כל יגיעי לא ימצאו לי עון אשר חטא"},{"number":10,"verse":"י ואנכי יהוה אלהיך מארץ מצרים עד אושיבך באהלים כימי מועד"},{"number":11,"verse":"יא ודברתי על הנביאים ואנכי חזון הרביתי וביד הנביאים אדמה"},{"number":12,"verse":"יב אם גלעד און אך שוא היו בגלגל שורים זבחו גם מזבחותם כגלים על תלמי שדי"},{"number":13,"verse":"יג ויברח יעקב שדה ארם ויעבד ישראל באשה ובאשה שמר"},{"number":14,"verse":"יד ובנביא העלה יהוה את ישראל ממצרים ובנביא נשמר [ (Hosea 12:15) טו הכעיס אפרים תמרורים ודמיו עליו יטוש וחרפתו ישיב לו אדניו ]"}]}