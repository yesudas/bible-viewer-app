{"bibleAbbr":"HAC","bookName":"Hosea","bookEnglishName":"Hosea","chapterNumber":11,"verses":[{"number":1,"verse":"א כי נער ישראל ואהבהו וממצרים קראתי לבני"},{"number":2,"verse":"ב קראו להם כן הלכו מפניהם--לבעלים יזבחו ולפסלים יקטרון"},{"number":3,"verse":"ג ואנכי תרגלתי לאפרים קחם על זרועתיו ולא ידעו כי רפאתים"},{"number":4,"verse":"ד בחבלי אדם אמשכם בעבתות אהבה ואהיה להם כמרימי על על לחיהם ואט אליו אוכיל"},{"number":5,"verse":"ה לא ישוב אל ארץ מצרים ואשור הוא מלכו כי מאנו לשוב"},{"number":6,"verse":"ו וחלה חרב בעריו וכלתה בדיו ואכלה--ממעצותיהם"},{"number":7,"verse":"ז ועמי תלואים למשובתי ואל על יקראהו--יחד לא ירומם"},{"number":8,"verse":"ח איך אתנך אפרים אמגנך ישראל--איך אתנך כאדמה אשימך כצבאים נהפך עלי לבי יחד נכמרו נחומי"},{"number":9,"verse":"ט לא אעשה חרון אפי לא אשוב לשחת אפרים כי אל אנכי ולא איש--בקרבך קדוש ולא אבוא בעיר"},{"number":10,"verse":"י אחרי יהוה ילכו כאריה ישאג כי הוא ישאג ויחרדו בנים מים"},{"number":11,"verse":"יא יחרדו כצפור ממצרים וכיונה מארץ אשור והושבתים על בתיהם נאם יהוה {ס}"}]}