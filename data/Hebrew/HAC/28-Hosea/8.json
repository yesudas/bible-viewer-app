{"bibleAbbr":"HAC","bookName":"Hosea","bookEnglishName":"Hosea","chapterNumber":8,"verses":[{"number":1,"verse":"א אל חכך שפר כנשר על בית יהוה--יען עברו בריתי ועל תורתי פשעו"},{"number":2,"verse":"ב לי יזעקו אלהי ידענוך ישראל"},{"number":3,"verse":"ג זנח ישראל טוב אויב ירדפו"},{"number":4,"verse":"ד הם המליכו ולא ממני השירו ולא ידעתי כספם וזהבם עשו להם עצבים למען יכרת"},{"number":5,"verse":"ה זנח עגלך שמרון חרה אפי בם עד מתי לא יוכלו נקין"},{"number":6,"verse":"ו כי מישראל והוא--חרש עשהו ולא אלהים הוא כי שבבים יהיה עגל שמרון"},{"number":7,"verse":"ז כי רוח יזרעו וסופתה יקצרו קמה אין לו צמח בלי יעשה קמח--אולי יעשה זרים יבלעהו"},{"number":8,"verse":"ח נבלע ישראל עתה היו בגוים ככלי אין חפץ בו"},{"number":9,"verse":"ט כי המה עלו אשור פרא בודד לו אפרים התנו אהבים"},{"number":10,"verse":"י גם כי יתנו בגוים עתה אקבצם ויחלו מעט ממשא מלך שרים"},{"number":11,"verse":"יא כי הרבה אפרים מזבחות לחטא היו לו מזבחות לחטא"},{"number":12,"verse":"יב אכתוב (אכתב) לו--רבו (רבי) תורתי כמו זר נחשבו"},{"number":13,"verse":"יג זבחי הבהבי יזבחו בשר ויאכלו--יהוה לא רצם עתה יזכר עונם ויפקד חטאותם--המה מצרים ישובו"},{"number":14,"verse":"יד וישכח ישראל את עשהו ויבן היכלות ויהודה הרבה ערים בצרות ושלחתי אש בעריו ואכלה ארמנתיה {פ}"}]}