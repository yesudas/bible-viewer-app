{"bibleAbbr":"HAC","bookName":"2 Samuel","bookEnglishName":"2 Samuel","chapterNumber":5,"verses":[{"number":1,"verse":"א ויבאו כל שבטי ישראל אל דוד--חברונה ויאמרו לאמר הננו עצמך ובשרך אנחנו"},{"number":2,"verse":"ב גם אתמול גם שלשום בהיות שאול מלך עלינו אתה הייתה מוציא (המוציא) והמבי את ישראל ויאמר יהוה לך אתה תרעה את עמי את ישראל ואתה תהיה לנגיד על ישראל"},{"number":3,"verse":"ג ויבאו כל זקני ישראל אל המלך חברונה ויכרת להם המלך דוד ברית בחברון לפני יהוה וימשחו את דוד למלך על ישראל {ס}"},{"number":4,"verse":"ד בן שלשים שנה דוד במלכו ארבעים שנה מלך"},{"number":5,"verse":"ה בחברון מלך על יהודה שבע שנים וששה חדשים ובירושלם מלך שלשים ושלש שנה על כל ישראל ויהודה"},{"number":6,"verse":"ו וילך המלך ואנשיו ירושלם אל היבסי יושב הארץ ויאמר לדוד לאמר לא תבוא הנה כי אם הסירך העורים והפסחים לאמר לא יבוא דוד הנה"},{"number":7,"verse":"ז וילכד דוד את מצדת ציון--היא עיר דוד"},{"number":8,"verse":"ח ויאמר דוד ביום ההוא כל מכה יבסי ויגע בצנור ואת הפסחים ואת העורים שנאו (שנואי) נפש דוד על כן יאמרו עור ופסח לא יבוא אל הבית"},{"number":9,"verse":"ט וישב דוד במצדה ויקרא לה עיר דוד ויבן דוד סביב מן המלוא וביתה"},{"number":10,"verse":"י וילך דוד הלוך וגדול ויהוה אלהי צבאות עמו {פ}"},{"number":11,"verse":"יא וישלח חירם מלך צר מלאכים אל דוד ועצי ארזים וחרשי עץ וחרשי אבן קיר ויבנו בית לדוד"},{"number":12,"verse":"יב וידע דוד כי הכינו יהוה למלך על ישראל וכי נשא ממלכתו בעבור עמו ישראל {ס}"},{"number":13,"verse":"יג ויקח דוד עוד פלגשים ונשים מירושלם אחרי באו מחברון ויולדו עוד לדוד בנים ובנות"},{"number":14,"verse":"יד ואלה שמות הילדים לו--בירושלם שמוע ושובב ונתן ושלמה"},{"number":15,"verse":"טו ויבחר ואלישוע ונפג ויפיע"},{"number":16,"verse":"טז ואלישמע ואלידע ואליפלט {פ}"},{"number":17,"verse":"יז וישמעו פלשתים כי משחו את דוד למלך על ישראל ויעלו כל פלשתים לבקש את דוד וישמע דוד וירד אל המצודה"},{"number":18,"verse":"יח ופלשתים באו וינטשו בעמק רפאים"},{"number":19,"verse":"יט וישאל דוד ביהוה לאמר האעלה אל פלשתים התתנם בידי {פ} ויאמר יהוה אל דוד עלה כי נתן אתן את הפלשתים בידך"},{"number":20,"verse":"כ ויבא דוד בבעל פרצים ויכם שם דוד ויאמר פרץ יהוה את איבי לפני כפרץ מים על כן קרא שם המקום ההוא--בעל פרצים"},{"number":21,"verse":"כא ויעזבו שם את עצביהם וישאם דוד ואנשיו {פ}"},{"number":22,"verse":"כב ויספו עוד פלשתים לעלות וינטשו בעמק רפאים"},{"number":23,"verse":"כג וישאל דוד ביהוה ויאמר לא תעלה הסב אל אחריהם ובאת להם ממול בכאים"},{"number":24,"verse":"כד ויהי בשמעך (כשמעך) את קול צעדה בראשי הבכאים--אז תחרץ כי אז יצא יהוה לפניך להכות במחנה פלשתים"},{"number":25,"verse":"כה ויעש דוד כן כאשר צוהו יהוה ויך את פלשתים מגבע עד באך גזר {פ}"}]}