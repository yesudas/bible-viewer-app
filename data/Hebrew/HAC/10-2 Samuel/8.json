{"bibleAbbr":"HAC","bookName":"2 Samuel","bookEnglishName":"2 Samuel","chapterNumber":8,"verses":[{"number":1,"verse":"א ויהי אחרי כן ויך דוד את פלשתים ויכניעם ויקח דוד את מתג האמה מיד פלשתים"},{"number":2,"verse":"ב ויך את מואב וימדדם בחבל השכב אותם ארצה וימדד שני חבלים להמית ומלא החבל להחיות ותהי מואב לדוד לעבדים נשאי מנחה"},{"number":3,"verse":"ג ויך דוד את הדדעזר בן רחב מלך צובה בלכתו להשיב ידו בנהר (פרת)"},{"number":4,"verse":"ד וילכד דוד ממנו אלף ושבע מאות פרשים ועשרים אלף איש רגלי ויעקר דוד את כל הרכב ויותר ממנו מאה רכב"},{"number":5,"verse":"ה ותבא ארם דמשק לעזר להדדעזר מלך צובה ויך דוד בארם עשרים ושנים אלף איש"},{"number":6,"verse":"ו וישם דוד נצבים בארם דמשק ותהי ארם לדוד לעבדים נושאי מנחה וישע יהוה את דוד בכל אשר הלך"},{"number":7,"verse":"ז ויקח דוד את שלטי הזהב אשר היו אל עבדי הדדעזר ויביאם ירושלם"},{"number":8,"verse":"ח ומבטח ומברתי ערי הדדעזר לקח המלך דוד נחשת--הרבה מאד {ס}"},{"number":9,"verse":"ט וישמע תעי מלך חמת כי הכה דוד את כל חיל הדדעזר"},{"number":10,"verse":"י וישלח תעי את יורם בנו אל המלך דוד לשאל לו לשלום ולברכו על אשר נלחם בהדדעזר ויכהו--כי איש מלחמות תעי היה הדדעזר ובידו היו כלי כסף וכלי זהב--וכלי נחשת"},{"number":11,"verse":"יא גם אתם הקדיש המלך דוד ליהוה עם הכסף והזהב אשר הקדיש מכל הגוים אשר כבש"},{"number":12,"verse":"יב מארם וממואב ומבני עמון ומפלשתים ומעמלק ומשלל הדדעזר בן רחב מלך צובה"},{"number":13,"verse":"יג ויעש דוד שם בשבו מהכותו את ארם בגיא מלח--שמונה עשר אלף"},{"number":14,"verse":"יד וישם באדום נצבים בכל אדום שם נצבים ויהי כל אדום עבדים לדוד ויושע יהוה את דוד בכל אשר הלך"},{"number":15,"verse":"טו וימלך דוד על כל ישראל ויהי דוד עשה משפט וצדקה--לכל עמו"},{"number":16,"verse":"טז ויואב בן צרויה על הצבא ויהושפט בן אחילוד מזכיר"},{"number":17,"verse":"יז וצדוק בן אחיטוב ואחימלך בן אביתר כהנים ושריה סופר"},{"number":18,"verse":"יח ובניהו בן יהוידע והכרתי והפלתי ובני דוד כהנים היו {ס}"}]}