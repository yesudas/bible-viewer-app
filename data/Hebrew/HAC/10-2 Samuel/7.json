{"bibleAbbr":"HAC","bookName":"2 Samuel","bookEnglishName":"2 Samuel","chapterNumber":7,"verses":[{"number":1,"verse":"א ויהי כי ישב המלך בביתו ויהוה הניח לו מסביב מכל איביו"},{"number":2,"verse":"ב ויאמר המלך אל נתן הנביא ראה נא אנכי יושב בבית ארזים וארון האלהים ישב בתוך היריעה"},{"number":3,"verse":"ג ויאמר נתן אל המלך כל אשר בלבבך לך עשה כי יהוה עמך"},{"number":4,"verse":"ד ויהי בלילה ההוא {ס} ויהי דבר יהוה אל נתן לאמר"},{"number":5,"verse":"ה לך ואמרת אל עבדי אל דוד {ס} כה אמר יהוה האתה תבנה לי בית לשבתי"},{"number":6,"verse":"ו כי לא ישבתי בבית למיום העלתי את בני ישראל ממצרים ועד היום הזה ואהיה מתהלך באהל ובמשכן"},{"number":7,"verse":"ז בכל אשר התהלכתי בכל בני ישראל הדבר דברתי את אחד שבטי ישראל אשר צויתי לרעות את עמי את ישראל לאמר למה לא בניתם לי בית ארזים"},{"number":8,"verse":"ח ועתה כה תאמר לעבדי לדוד כה אמר יהוה צבאות אני לקחתיך מן הנוה מאחר הצאן--להיות נגיד על עמי על ישראל"},{"number":9,"verse":"ט ואהיה עמך בכל אשר הלכת ואכרתה את כל איביך מפניך ועשתי לך שם גדול כשם הגדלים אשר בארץ"},{"number":10,"verse":"י ושמתי מקום לעמי לישראל ונטעתיו ושכן תחתיו ולא ירגז עוד ולא יסיפו בני עולה לענותו כאשר בראשונה"},{"number":11,"verse":"יא ולמן היום אשר צויתי שפטים על עמי ישראל והניחתי לך מכל איביך והגיד לך יהוה כי בית יעשה לך יהוה"},{"number":12,"verse":"יב כי ימלאו ימיך ושכבת את אבתיך והקימתי את זרעך אחריך אשר יצא ממעיך והכינתי את ממלכתו"},{"number":13,"verse":"יג הוא יבנה בית לשמי וכננתי את כסא ממלכתו עד עולם"},{"number":14,"verse":"יד אני אהיה לו לאב והוא יהיה לי לבן--אשר בהעותו והכחתיו בשבט אנשים ובנגעי בני אדם"},{"number":15,"verse":"טו וחסדי לא יסור ממנו כאשר הסרתי מעם שאול אשר הסרתי מלפניך"},{"number":16,"verse":"טז ונאמן ביתך וממלכתך עד עולם לפניך כסאך יהיה נכון עד עולם"},{"number":17,"verse":"יז ככל הדברים האלה וככל החזיון הזה--כן דבר נתן אל דוד {פ}"},{"number":18,"verse":"יח ויבא המלך דוד וישב לפני יהוה ויאמר מי אנכי אדני יהוה ומי ביתי--כי הבאתני עד הלם"},{"number":19,"verse":"יט ותקטן עוד זאת בעיניך אדני יהוה ותדבר גם אל בית עבדך למרחוק וזאת תורת האדם אדני יהוה"},{"number":20,"verse":"כ ומה יוסיף דוד עוד לדבר אליך ואתה ידעת את עבדך אדני יהוה"},{"number":21,"verse":"כא בעבור דברך וכלבך עשית את כל הגדולה הזאת--להודיע את עבדך"},{"number":22,"verse":"כב על כן גדלת יהוה אלהים כי אין כמוך ואין אלהים זולתך בכל אשר שמענו באזנינו"},{"number":23,"verse":"כג ומי כעמך כישראל גוי אחד בארץ--אשר הלכו אלהים לפדות לו לעם ולשום לו שם ולעשות לכם הגדולה ונראות לארצך מפני עמך אשר פדית לך ממצרים גוים ואלהיו"},{"number":24,"verse":"כד ותכונן לך את עמך ישראל לך לעם--עד עולם ואתה יהוה היית להם לאלהים {ס}"},{"number":25,"verse":"כה ועתה יהוה אלהים הדבר אשר דברת על עבדך ועל ביתו הקם עד עולם ועשה כאשר דברת"},{"number":26,"verse":"כו ויגדל שמך עד עולם לאמר יהוה צבאות אלהים על ישראל ובית עבדך דוד יהיה נכון לפניך"},{"number":27,"verse":"כז כי אתה יהוה צבאות אלהי ישראל גליתה את אזן עבדך לאמר בית אבנה לך על כן מצא עבדך את לבו להתפלל אליך את התפלה הזאת"},{"number":28,"verse":"כח ועתה אדני יהוה אתה הוא האלהים ודבריך יהיו אמת ותדבר אל עבדך את הטובה הזאת"},{"number":29,"verse":"כט ועתה הואל וברך את בית עבדך להיות לעולם לפניך כי אתה אדני יהוה דברת ומברכתך יברך בית עבדך לעולם {פ}"}]}