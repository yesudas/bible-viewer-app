{"bibleAbbr":"HAC","bookName":"2 Samuel","bookEnglishName":"2 Samuel","chapterNumber":6,"verses":[{"number":1,"verse":"א ויסף עוד דוד את כל בחור בישראל שלשים אלף"},{"number":2,"verse":"ב ויקם וילך דוד וכל העם אשר אתו מבעלי יהודה--להעלות משם את ארון האלהים אשר נקרא שם שם יהוה צבאות ישב הכרבים עליו"},{"number":3,"verse":"ג וירכבו את ארון האלהים אל עגלה חדשה וישאהו מבית אבינדב אשר בגבעה ועזא ואחיו בני אבינדב נהגים את העגלה חדשה"},{"number":4,"verse":"ד וישאהו מבית אבינדב אשר בגבעה עם ארון האלהים ואחיו הלך לפני הארון"},{"number":5,"verse":"ה ודוד וכל בית ישראל משחקים לפני יהוה בכל עצי ברושים ובכנרות ובנבלים ובתפים ובמנענעים ובצלצלים"},{"number":6,"verse":"ו ויבאו עד גרן נכון וישלח עזה אל ארון האלהים ויאחז בו--כי שמטו הבקר"},{"number":7,"verse":"ז ויחר אף יהוה בעזה ויכהו שם האלהים על השל וימת שם עם ארון האלהים"},{"number":8,"verse":"ח ויחר לדוד על אשר פרץ יהוה פרץ בעזה ויקרא למקום ההוא פרץ עזה עד היום הזה"},{"number":9,"verse":"ט וירא דוד את יהוה ביום ההוא ויאמר איך יבוא אלי ארון יהוה"},{"number":10,"verse":"י ולא אבה דוד להסיר אליו את ארון יהוה--על עיר דוד ויטהו דוד בית עבד אדם הגתי"},{"number":11,"verse":"יא וישב ארון יהוה בית עבד אדם הגתי--שלשה חדשים ויברך יהוה את עבד אדם ואת כל ביתו"},{"number":12,"verse":"יב ויגד למלך דוד לאמר ברך יהוה את בית עבד אדם ואת כל אשר לו בעבור ארון האלהים וילך דוד ויעל את ארון האלהים מבית עבד אדם עיר דוד--בשמחה"},{"number":13,"verse":"יג ויהי כי צעדו נשאי ארון יהוה--ששה צעדים ויזבח שור ומריא"},{"number":14,"verse":"יד ודוד מכרכר בכל עז לפני יהוה ודוד חגור אפוד בד"},{"number":15,"verse":"טו ודוד וכל בית ישראל מעלים את ארון יהוה בתרועה ובקול שופר"},{"number":16,"verse":"טז והיה ארון יהוה בא עיר דוד ומיכל בת שאול נשקפה בעד החלון ותרא את המלך דוד מפזז ומכרכר לפני יהוה ותבז לו בלבה"},{"number":17,"verse":"יז ויבאו את ארון יהוה ויצגו אתו במקומו בתוך האהל אשר נטה לו דוד ויעל דוד עלות לפני יהוה ושלמים"},{"number":18,"verse":"יח ויכל דוד מהעלות העולה והשלמים ויברך את העם בשם יהוה צבאות"},{"number":19,"verse":"יט ויחלק לכל העם לכל המון ישראל למאיש ועד אשה לאיש חלת לחם אחת ואשפר אחד ואשישה אחת וילך כל העם איש לביתו"},{"number":20,"verse":"כ וישב דוד לברך את ביתו {ס} ותצא מיכל בת שאול לקראת דוד ותאמר מה נכבד היום מלך ישראל אשר נגלה היום לעיני אמהות עבדיו כהגלות נגלות אחד הרקים"},{"number":21,"verse":"כא ויאמר דוד אל מיכל לפני יהוה אשר בחר בי מאביך ומכל ביתו לצות אתי נגיד על עם יהוה על ישראל ושחקתי לפני יהוה"},{"number":22,"verse":"כב ונקלתי עוד מזאת והייתי שפל בעיני ועם האמהות אשר אמרת עמם אכבדה"},{"number":23,"verse":"כג ולמיכל בת שאול לא היה לה ילד--עד יום מותה {פ}"}]}