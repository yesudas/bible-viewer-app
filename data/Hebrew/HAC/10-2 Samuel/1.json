{"bibleAbbr":"HAC","bookName":"2 Samuel","bookEnglishName":"2 Samuel","chapterNumber":1,"verses":[{"number":1,"verse":"א ויהי אחרי מות שאול ודוד שב מהכות את העמלק וישב דוד בצקלג ימים שנים"},{"number":2,"verse":"ב ויהי ביום השלישי והנה איש בא מן המחנה מעם שאול ובגדיו קרעים ואדמה על ראשו ויהי בבאו אל דוד ויפל ארצה וישתחו"},{"number":3,"verse":"ג ויאמר לו דוד אי מזה תבוא ויאמר אליו ממחנה ישראל נמלטתי"},{"number":4,"verse":"ד ויאמר אליו דוד מה היה הדבר הגד נא לי ויאמר אשר נס העם מן המלחמה וגם הרבה נפל מן העם וימתו וגם שאול ויהונתן בנו מתו"},{"number":5,"verse":"ה ויאמר דוד אל הנער המגיד לו איך ידעת כי מת שאול ויהונתן בנו"},{"number":6,"verse":"ו ויאמר הנער המגיד לו נקרא נקריתי בהר הגלבע והנה שאול נשען על חניתו והנה הרכב ובעלי הפרשים הדבקהו"},{"number":7,"verse":"ז ויפן אחריו ויראני ויקרא אלי ואמר הנני"},{"number":8,"verse":"ח ויאמר לי מי אתה ויאמר (ואמר) אליו עמלקי אנכי"},{"number":9,"verse":"ט ויאמר אלי עמד נא עלי ומתתני--כי אחזני השבץ כי כל עוד נפשי בי"},{"number":10,"verse":"י ואעמד עליו ואמתתהו--כי ידעתי כי לא יחיה אחרי נפלו ואקח הנזר אשר על ראשו ואצעדה אשר על זרעו ואביאם אל אדני הנה"},{"number":11,"verse":"יא ויחזק דוד בבגדו ויקרעם וגם כל האנשים אשר אתו"},{"number":12,"verse":"יב ויספדו ויבכו ויצמו עד הערב על שאול ועל יהונתן בנו ועל עם יהוה ועל בית ישראל--כי נפלו בחרב {פ}"},{"number":13,"verse":"יג ויאמר דוד אל הנער המגיד לו אי מזה אתה ויאמר בן איש גר עמלקי אנכי"},{"number":14,"verse":"יד ויאמר אליו דוד איך לא יראת לשלח ידך לשחת את משיח יהוה"},{"number":15,"verse":"טו ויקרא דוד לאחד מהנערים ויאמר גש פגע בו ויכהו וימת"},{"number":16,"verse":"טז ויאמר אליו דוד דמיך (דמך) על ראשך כי פיך ענה בך לאמר אנכי מתתי את משיח יהוה {פ}"},{"number":17,"verse":"יז ויקנן דוד את הקינה הזאת על שאול ועל יהונתן בנו"},{"number":18,"verse":"יח ויאמר ללמד בני יהודה קשת הנה כתובה על ספר הישר"},{"number":19,"verse":"יט הצבי ישראל על במותיך חלל איך נפלו גבורים"},{"number":20,"verse":"כ אל תגידו בגת אל תבשרו בחוצת אשקלון פן תשמחנה בנות פלשתים פן תעלזנה בנות הערלים"},{"number":21,"verse":"כא הרי בגלבע אל טל ואל מטר עליכם--ושדי תרומת כי שם נגעל מגן גבורים--מגן שאול בלי משיח בשמן"},{"number":22,"verse":"כב מדם חללים מחלב גבורים--קשת יהונתן לא נשוג אחור וחרב שאול לא תשוב ריקם"},{"number":23,"verse":"כג שאול ויהונתן הנאהבים והנעימם בחייהם ובמותם לא נפרדו מנשרים קלו מאריות גברו"},{"number":24,"verse":"כד בנות ישראל--אל שאול בכינה המלבשכם שני עם עדנים המעלה עדי זהב על לבושכן"},{"number":25,"verse":"כה איך נפלו גברים בתוך המלחמה--יהונתן על במותיך חלל"},{"number":26,"verse":"כו צר לי עליך אחי יהונתן--נעמת לי מאד נפלאתה אהבתך לי מאהבת נשים"},{"number":27,"verse":"כז איך נפלו גבורים ויאבדו כלי מלחמה {פ}"}]}