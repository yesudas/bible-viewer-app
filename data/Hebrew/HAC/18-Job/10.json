{"bibleAbbr":"HAC","bookName":"Job","bookEnglishName":"Job","chapterNumber":10,"verses":[{"number":1,"verse":"א נקטה נפשי בחיי אעזבה עלי שיחי אדברה במר נפשי"},{"number":2,"verse":"ב אמר אל-אלוה אל-תרשיעני הודיעני על מה-תריבני"},{"number":3,"verse":"ג הטוב לך כי תעשק--כי-תמאס יגיע כפיך ועל-עצת רשעים הופעת"},{"number":4,"verse":"ד העיני בשר לך אם-כראות אנוש תראה"},{"number":5,"verse":"ה הכימי אנוש ימיך אם-שנותיך כימי גבר"},{"number":6,"verse":"ו כי-תבקש לעוני ולחטאתי תדרוש"},{"number":7,"verse":"ז על-דעתך כי-לא ארשע ואין מידך מציל"},{"number":8,"verse":"ח ידיך עצבוני ויעשוני יחד סביב ותבלעני"},{"number":9,"verse":"ט זכר-נא כי-כחמר עשיתני ואל-עפר תשיבני"},{"number":10,"verse":"י הלא כחלב תתיכני וכגבנה תקפיאני"},{"number":11,"verse":"יא עור ובשר תלבישני ובעצמות וגידים תשככני"},{"number":12,"verse":"יב חיים וחסד עשית עמדי ופקדתך שמרה רוחי"},{"number":13,"verse":"יג ואלה צפנת בלבבך ידעתי כי-זאת עמך"},{"number":14,"verse":"יד אם-חטאתי ושמרתני ומעוני לא תנקני"},{"number":15,"verse":"טו אם רשעתי אללי לי-- וצדקתי לא-אשא ראשי שבע קלון וראה עניי"},{"number":16,"verse":"טז ויגאה כשחל תצודני ותשב תתפלא-בי"},{"number":17,"verse":"יז תחדש עדיך נגדי ותרב כעשך עמדי חליפות וצבא עמי"},{"number":18,"verse":"יח ולמה מרחם הצאתני אגוע ועין לא-תראני"},{"number":19,"verse":"יט כאשר לא-הייתי אהיה מבטן לקבר אובל"},{"number":20,"verse":"כ הלא-מעט ימי יחדל (וחדל) ישית (ושית) ממני ואבליגה מעט"},{"number":21,"verse":"כא בטרם אלך ולא אשוב-- אל-ארץ חשך וצלמות"},{"number":22,"verse":"כב ארץ עפתה כמו אפל--צלמות ולא סדרים ותפע כמו-אפל"}]}