{"bibleAbbr":"HAC","bookName":"Job","bookEnglishName":"Job","chapterNumber":33,"verses":[{"number":1,"verse":"א ואולם--שמע-נא איוב מלי וכל-דברי האזינה"},{"number":2,"verse":"ב הנה-נא פתחתי פי דברה לשוני בחכי"},{"number":3,"verse":"ג ישר-לבי אמרי ודעת שפתי ברור מללו"},{"number":4,"verse":"ד רוח-אל עשתני ונשמת שדי תחיני"},{"number":5,"verse":"ה אם-תוכל השיבני ערכה לפני התיצבה"},{"number":6,"verse":"ו הן-אני כפיך לאל מחמר קרצתי גם-אני"},{"number":7,"verse":"ז הנה אמתי לא תבעתך ואכפי עליך לא-יכבד"},{"number":8,"verse":"ח אך אמרת באזני וקול מלין אשמע"},{"number":9,"verse":"ט זך אני בלי-פשע חף אנכי ולא עון לי"},{"number":10,"verse":"י הן תנואות עלי ימצא יחשבני לאויב לו"},{"number":11,"verse":"יא ישם בסד רגלי ישמר כל-ארחתי"},{"number":12,"verse":"יב הן-זאת לא-צדקת אענך כי-ירבה אלוה מאנוש"},{"number":13,"verse":"יג מדוע אליו ריבות כי כל-דבריו לא יענה"},{"number":14,"verse":"יד כי-באחת ידבר-אל ובשתים לא ישורנה"},{"number":15,"verse":"טו בחלום חזיון לילה--בנפל תרדמה על-אנשים בתנומות עלי משכב"},{"number":16,"verse":"טז אז יגלה אזן אנשים ובמסרם יחתם"},{"number":17,"verse":"יז להסיר אדם מעשה וגוה מגבר יכסה"},{"number":18,"verse":"יח יחשך נפשו מני-שחת וחיתו מעבר בשלח"},{"number":19,"verse":"יט והוכח במכאוב על-משכבו וריב (ורוב) עצמיו אתן"},{"number":20,"verse":"כ וזהמתו חיתו לחם ונפשו מאכל תאוה"},{"number":21,"verse":"כא יכל בשרו מראי ושפי (ושפו) עצמתיו לא ראו"},{"number":22,"verse":"כב ותקרב לשחת נפשו וחיתו לממתים"},{"number":23,"verse":"כג אם-יש עליו מלאך--מליץ אחד מני-אלף להגיד לאדם ישרו"},{"number":24,"verse":"כד ויחננו--ויאמר פדעהו מרדת שחת מצאתי כפר"},{"number":25,"verse":"כה רטפש בשרו מנער ישוב לימי עלומיו"},{"number":26,"verse":"כו יעתר אל-אלוה וירצהו וירא פניו בתרועה וישב לאנוש צדקתו"},{"number":27,"verse":"כז ישר על-אנשים ויאמר חטאתי וישר העויתי ולא-שוה לי"},{"number":28,"verse":"כח פדה נפשי (נפשו) מעבר בשחת וחיתי (וחיתו) באור תראה"},{"number":29,"verse":"כט הן-כל-אלה יפעל-אל-- פעמים שלוש עם-גבר"},{"number":30,"verse":"ל להשיב נפשו מני-שחת-- לאור באור החיים"},{"number":31,"verse":"לא הקשב איוב שמע-לי החרש ואנכי אדבר"},{"number":32,"verse":"לב אם-יש-מלין השיבני דבר כי-חפצתי צדקך"},{"number":33,"verse":"לג אם-אין אתה שמע-לי החרש ואאלפך חכמה"}]}