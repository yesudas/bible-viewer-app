{"bibleAbbr":"HAC","bookName":"Job","bookEnglishName":"Job","chapterNumber":32,"verses":[{"number":1,"verse":"א וישבתו שלשת האנשים האלה-- מענות את-איוב כי הוא צדיק בעיניו"},{"number":2,"verse":"ב ויחר אף אליהוא בן-ברכאל הבוזי-- ממשפחת-רם באיוב חרה אפו-- על-צדקו נפשו מאלהים"},{"number":3,"verse":"ג ובשלשת רעיו חרה אפו על אשר לא-מצאו מענה-- וירשיעו את-איוב"},{"number":4,"verse":"ד ואליהו--חכה את-איוב בדברים כי זקנים-המה ממנו לימים"},{"number":5,"verse":"ה וירא אליהוא--כי אין מענה בפי שלשת האנשים ויחר אפו"},{"number":6,"verse":"ו ויען אליהוא בן ברכאל הבוזי-- ויאמר צעיר אני לימים ואתם ישישים על-כן זחלתי ואירא מחות דעי אתכם"},{"number":7,"verse":"ז אמרתי ימים ידברו ורב שנים ידיעו חכמה"},{"number":8,"verse":"ח אכן רוח-היא באנוש ונשמת שדי תבינם"},{"number":9,"verse":"ט לא-רבים יחכמו וזקנים יבינו משפט"},{"number":10,"verse":"י לכן אמרתי שמעה-לי אחוה דעי אף-אני"},{"number":11,"verse":"יא הן הוחלתי לדבריכם--אזין עד-תבונתיכם עד-תחקרון מלין"},{"number":12,"verse":"יב ועדיכם אתבונן והנה אין לאיוב מוכיח--עונה אמריו מכם"},{"number":13,"verse":"יג פן-תאמרו מצאנו חכמה אל ידפנו לא-איש"},{"number":14,"verse":"יד ולא-ערך אלי מלין ובאמריכם לא אשיבנו"},{"number":15,"verse":"טו חתו לא-ענו עוד העתיקו מהם מלים"},{"number":16,"verse":"טז והוחלתי כי-לא ידברו כי עמדו לא-ענו עוד"},{"number":17,"verse":"יז אענה אף-אני חלקי אחוה דעי אף-אני"},{"number":18,"verse":"יח כי מלתי מלים הציקתני רוח בטני"},{"number":19,"verse":"יט הנה-בטני--כיין לא-יפתח כאבות חדשים יבקע"},{"number":20,"verse":"כ אדברה וירוח-לי אפתח שפתי ואענה"},{"number":21,"verse":"כא אל-נא אשא פני-איש ואל-אדם לא אכנה"},{"number":22,"verse":"כב כי לא ידעתי אכנה כמעט ישאני עשני"}]}