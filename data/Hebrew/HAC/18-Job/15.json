{"bibleAbbr":"HAC","bookName":"Job","bookEnglishName":"Job","chapterNumber":15,"verses":[{"number":1,"verse":"א ויען אליפז התימני ויאמר"},{"number":2,"verse":"ב החכם יענה דעת-רוח וימלא קדים בטנו"},{"number":3,"verse":"ג הוכח בדבר לא-יסכון ומלים לא-יועיל בם"},{"number":4,"verse":"ד אף-אתה תפר יראה ותגרע שיחה לפני-אל"},{"number":5,"verse":"ה כי יאלף עונך פיך ותבחר לשון ערומים"},{"number":6,"verse":"ו ירשיעך פיך ולא-אני ושפתיך יענו-בך"},{"number":7,"verse":"ז הראישון אדם תולד ולפני גבעות חוללת"},{"number":8,"verse":"ח הבסוד אלוה תשמע ותגרע אליך חכמה"},{"number":9,"verse":"ט מה-ידעת ולא נדע תבין ולא-עמנו הוא"},{"number":10,"verse":"י גם-שב גם-ישיש בנו-- כביר מאביך ימים"},{"number":11,"verse":"יא המעט ממך תנחומות אל ודבר לאט עמך"},{"number":12,"verse":"יב מה-יקחך לבך ומה-ירזמון עיניך"},{"number":13,"verse":"יג כי-תשיב אל-אל רוחך והצאת מפיך מלין"},{"number":14,"verse":"יד מה-אנוש כי-יזכה וכי-יצדק ילוד אשה"},{"number":15,"verse":"טו הן בקדשו לא יאמין ושמים לא-זכו בעיניו"},{"number":16,"verse":"טז אף כי-נתעב ונאלח איש-שתה כמים עולה"},{"number":17,"verse":"יז אחוך שמע-לי וזה-חזיתי ואספרה"},{"number":18,"verse":"יח אשר-חכמים יגידו ולא כחדו מאבותם"},{"number":19,"verse":"יט להם לבדם נתנה הארץ ולא-עבר זר בתוכם"},{"number":20,"verse":"כ כל-ימי רשע הוא מתחולל ומספר שנים נצפנו לעריץ"},{"number":21,"verse":"כא קול-פחדים באזניו בשלום שודד יבואנו"},{"number":22,"verse":"כב לא-יאמין שוב מני-חשך וצפו (וצפוי) הוא אלי-חרב"},{"number":23,"verse":"כג נדד הוא ללחם איה ידע כי-נכון בידו יום-חשך"},{"number":24,"verse":"כד יבעתהו צר ומצוקה תתקפהו כמלך עתיד לכידור"},{"number":25,"verse":"כה כי-נטה אל-אל ידו ואל-שדי יתגבר"},{"number":26,"verse":"כו ירוץ אליו בצואר בעבי גבי מגניו"},{"number":27,"verse":"כז כי-כסה פניו בחלבו ויעש פימה עלי-כסל"},{"number":28,"verse":"כח וישכון ערים נכחדות--בתים לא-ישבו למו אשר התעתדו לגלים"},{"number":29,"verse":"כט לא-יעשר ולא-יקום חילו ולא-יטה לארץ מנלם"},{"number":30,"verse":"ל לא-יסור מני-חשך--ינקתו תיבש שלהבת ויסור ברוח פיו"},{"number":31,"verse":"לא אל-יאמן בשו נתעה כי-שוא תהיה תמורתו"},{"number":32,"verse":"לב בלא-יומו תמלא וכפתו לא רעננה"},{"number":33,"verse":"לג יחמס כגפן בסרו וישלך כזית נצתו"},{"number":34,"verse":"לד כי-עדת חנף גלמוד ואש אכלה אהלי-שחד"},{"number":35,"verse":"לה הרה עמל וילד און ובטנם תכין מרמה"}]}