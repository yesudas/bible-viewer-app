{"bibleAbbr":"HAC","bookName":"Job","bookEnglishName":"Job","chapterNumber":8,"verses":[{"number":1,"verse":"א ויען בלדד השוחי ויאמר"},{"number":2,"verse":"ב עד-אן תמלל-אלה ורוח כביר אמרי-פיך"},{"number":3,"verse":"ג האל יעות משפט ואם-שדי יעות-צדק"},{"number":4,"verse":"ד אם-בניך חטאו-לו וישלחם ביד-פשעם"},{"number":5,"verse":"ה אם-אתה תשחר אל-אל ואל-שדי תתחנן"},{"number":6,"verse":"ו אם-זך וישר אתה כי-עתה יעיר עליך ושלם נות צדקך"},{"number":7,"verse":"ז והיה ראשיתך מצער ואחריתך ישגה מאד"},{"number":8,"verse":"ח כי-שאל-נא לדר רישון וכונן לחקר אבותם"},{"number":9,"verse":"ט כי-תמול אנחנו ולא נדע כי צל ימינו עלי-ארץ"},{"number":10,"verse":"י הלא-הם יורוך יאמרו לך ומלבם יוצאו מלים"},{"number":11,"verse":"יא היגאה-גמא בלא בצה ישגה-אחו בלי-מים"},{"number":12,"verse":"יב עדנו באבו לא יקטף ולפני כל-חציר ייבש"},{"number":13,"verse":"יג כן--ארחות כל-שכחי אל ותקות חנף תאבד"},{"number":14,"verse":"יד אשר-יקוט כסלו ובית עכביש מבטחו"},{"number":15,"verse":"טו ישען על-ביתו ולא יעמד יחזיק בו ולא יקום"},{"number":16,"verse":"טז רטב הוא לפני-שמש ועל גנתו ינקתו תצא"},{"number":17,"verse":"יז על-גל שרשיו יסבכו בית אבנים יחזה"},{"number":18,"verse":"יח אם-יבלענו ממקמו וכחש בו לא ראיתיך"},{"number":19,"verse":"יט הן-הוא משוש דרכו ומעפר אחר יצמחו"},{"number":20,"verse":"כ הן-אל לא ימאס-תם ולא-יחזיק ביד-מרעים"},{"number":21,"verse":"כא עד-ימלה שחוק פיך ושפתיך תרועה"},{"number":22,"verse":"כב שנאיך ילבשו-בשת ואהל רשעים איננו"}]}