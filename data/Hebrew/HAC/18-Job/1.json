{"bibleAbbr":"HAC","bookName":"Job","bookEnglishName":"Job","chapterNumber":1,"verses":[{"number":1,"verse":"א איש היה בארץ עוץ איוב שמו והיה האיש ההוא תם וישר וירא אלהים--וסר מרע"},{"number":2,"verse":"ב ויולדו לו שבעה בנים ושלוש בנות"},{"number":3,"verse":"ג ויהי מקנהו שבעת אלפי צאן ושלשת אלפי גמלים וחמש מאות צמד בקר וחמש מאות אתונות ועבדה רבה מאד ויהי האיש ההוא גדול מכל בני קדם"},{"number":4,"verse":"ד והלכו בניו ועשו משתה בית איש יומו ושלחו וקראו לשלשת אחיתיהם לאכל ולשתות עמהם"},{"number":5,"verse":"ה ויהי כי הקיפו ימי המשתה וישלח איוב ויקדשם והשכים בבקר והעלה עלות מספר כלם--כי אמר איוב אולי חטאו בני וברכו אלהים בלבבם ככה יעשה איוב כל הימים {פ}"},{"number":6,"verse":"ו ויהי היום--ויבאו בני האלהים להתיצב על יהוה ויבוא גם השטן בתוכם"},{"number":7,"verse":"ז ויאמר יהוה אל השטן מאין תבא ויען השטן את יהוה ויאמר משוט בארץ ומהתהלך בה"},{"number":8,"verse":"ח ויאמר יהוה אל השטן השמת לבך על עבדי איוב כי אין כמהו בארץ איש תם וישר ירא אלהים וסר מרע"},{"number":9,"verse":"ט ויען השטן את יהוה ויאמר החנם ירא איוב אלהים"},{"number":10,"verse":"י הלא את (אתה) שכת בעדו ובעד ביתו ובעד כל אשר לו--מסביב מעשה ידיו ברכת ומקנהו פרץ בארץ"},{"number":11,"verse":"יא ואולם שלח נא ידך וגע בכל אשר לו--אם לא על פניך יברכך"},{"number":12,"verse":"יב ויאמר יהוה אל השטן הנה כל אשר לו בידך--רק אליו אל תשלח ידך ויצא השטן מעם פני יהוה"},{"number":13,"verse":"יג ויהי היום ובניו ובנתיו אכלים ושתים יין בבית אחיהם הבכור"},{"number":14,"verse":"יד ומלאך בא אל איוב ויאמר הבקר היו חרשות והאתנות רעות על ידיהם"},{"number":15,"verse":"טו ותפל שבא ותקחם ואת הנערים הכו לפי חרב ואמלטה רק אני לבדי להגיד לך"},{"number":16,"verse":"טז עוד זה מדבר וזה בא ויאמר אש אלהים נפלה מן השמים ותבער בצאן ובנערים ותאכלם ואמלטה רק אני לבדי להגיד לך"},{"number":17,"verse":"יז עוד זה מדבר וזה בא ויאמר כשדים שמו שלשה ראשים ויפשטו על הגמלים ויקחום ואת הנערים הכו לפי חרב ואמלטה רק אני לבדי להגיד לך"},{"number":18,"verse":"יח עד זה מדבר וזה בא ויאמר בניך ובנותיך אכלים ושתים יין בבית אחיהם הבכור"},{"number":19,"verse":"יט והנה רוח גדולה באה מעבר המדבר ויגע בארבע פנות הבית ויפל על הנערים וימותו ואמלטה רק אני לבדי להגיד לך"},{"number":20,"verse":"כ ויקם איוב ויקרע את מעלו ויגז את ראשו ויפל ארצה וישתחו"},{"number":21,"verse":"כא ויאמר ערם יצתי מבטן אמי וערם אשוב שמה--יהוה נתן ויהוה לקח יהי שם יהוה מברך"},{"number":22,"verse":"כב בכל זאת לא חטא איוב ולא נתן תפלה לאלהים {פ}"}]}