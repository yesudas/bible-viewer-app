{"bibleAbbr":"HAC","bookName":"Job","bookEnglishName":"Job","chapterNumber":13,"verses":[{"number":1,"verse":"א הן-כל ראתה עיני שמעה אזני ותבן לה"},{"number":2,"verse":"ב כדעתכם ידעתי גם-אני לא-נפל אנכי מכם"},{"number":3,"verse":"ג אולם--אני אל-שדי אדבר והוכח אל-אל אחפץ"},{"number":4,"verse":"ד ואולם אתם טפלי-שקר רפאי אלל כלכם"},{"number":5,"verse":"ה מי-יתן החרש תחרישון ותהי לכם לחכמה"},{"number":6,"verse":"ו שמעו-נא תוכחתי ורבות שפתי הקשיבו"},{"number":7,"verse":"ז הלאל תדברו עולה ולו תדברו רמיה"},{"number":8,"verse":"ח הפניו תשאון אם-לאל תריבון"},{"number":9,"verse":"ט הטוב כי-יחקר אתכם אם-כהתל באנוש תהתלו בו"},{"number":10,"verse":"י הוכח יוכיח אתכם-- אם-בסתר פנים תשאון"},{"number":11,"verse":"יא הלא שאתו תבעת אתכם ופחדו יפל עליכם"},{"number":12,"verse":"יב זכרניכם משלי-אפר לגבי-חמר גביכם"},{"number":13,"verse":"יג החרישו ממני ואדברה-אני ויעבר עלי מה"},{"number":14,"verse":"יד על-מה אשא בשרי בשני ונפשי אשים בכפי"},{"number":15,"verse":"טו הן יקטלני לא (לו) איחל אך-דרכי אל-פניו אוכיח"},{"number":16,"verse":"טז גם-הוא-לי לישועה כי-לא לפניו חנף יבוא"},{"number":17,"verse":"יז שמעו שמוע מלתי ואחותי באזניכם"},{"number":18,"verse":"יח הנה-נא ערכתי משפט ידעתי כי-אני אצדק"},{"number":19,"verse":"יט מי-הוא יריב עמדי כי-עתה אחריש ואגוע"},{"number":20,"verse":"כ אך-שתים אל-תעש עמדי אז מפניך לא אסתר"},{"number":21,"verse":"כא כפך מעלי הרחק ואמתך אל-תבעתני"},{"number":22,"verse":"כב וקרא ואנכי אענה או-אדבר והשיבני"},{"number":23,"verse":"כג כמה לי עונות וחטאות-- פשעי וחטאתי הדיעני"},{"number":24,"verse":"כד למה-פניך תסתיר ותחשבני לאויב לך"},{"number":25,"verse":"כה העלה נדף תערוץ ואת-קש יבש תרדף"},{"number":26,"verse":"כו כי-תכתב עלי מררות ותורישני עונות נעורי"},{"number":27,"verse":"כז ותשם בסד רגלי-- ותשמור כל-ארחתי על-שרשי רגלי תתחקה"},{"number":28,"verse":"כח והוא כרקב יבלה כבגד אכלו עש"}]}