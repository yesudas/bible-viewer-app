{"bibleAbbr":"HAC","bookName":"Job","bookEnglishName":"Job","chapterNumber":22,"verses":[{"number":1,"verse":"א ויען אליפז התמני ויאמר"},{"number":2,"verse":"ב הלאל יסכן-גבר-- כי-יסכן עלימו משכיל"},{"number":3,"verse":"ג החפץ לשדי כי תצדק ואם-בצע כי-תתם דרכיך"},{"number":4,"verse":"ד המיראתך יכיחך יבוא עמך במשפט"},{"number":5,"verse":"ה הלא רעתך רבה ואין-קץ לעונתיך"},{"number":6,"verse":"ו כי-תחבל אחיך חנם ובגדי ערומים תפשיט"},{"number":7,"verse":"ז לא-מים עיף תשקה ומרעב תמנע-לחם"},{"number":8,"verse":"ח ואיש זרוע לו הארץ ונשוא פנים ישב בה"},{"number":9,"verse":"ט אלמנות שלחת ריקם וזרעות יתמים ידכא"},{"number":10,"verse":"י על-כן סביבותיך פחים ויבהלך פחד פתאם"},{"number":11,"verse":"יא או-חשך לא-תראה ושפעת-מים תכסך"},{"number":12,"verse":"יב הלא-אלוה גבה שמים וראה ראש כוכבים כי-רמו"},{"number":13,"verse":"יג ואמרת מה-ידע אל הבעד ערפל ישפוט"},{"number":14,"verse":"יד עבים סתר-לו ולא יראה וחוג שמים יתהלך"},{"number":15,"verse":"טו הארח עולם תשמור-- אשר דרכו מתי-און"},{"number":16,"verse":"טז אשר-קמטו ולא-עת נהר יוצק יסודם"},{"number":17,"verse":"יז האמרים לאל סור ממנו ומה-יפעל שדי למו"},{"number":18,"verse":"יח והוא מלא בתיהם טוב ועצת רשעים רחקה מני"},{"number":19,"verse":"יט יראו צדיקים וישמחו ונקי ילעג-למו"},{"number":20,"verse":"כ אם-לא נכחד קימנו ויתרם אכלה אש"},{"number":21,"verse":"כא הסכן-נא עמו ושלם בהם תבואתך טובה"},{"number":22,"verse":"כב קח-נא מפיו תורה ושים אמריו בלבבך"},{"number":23,"verse":"כג אם-תשוב עד-שדי תבנה תרחיק עולה מאהלך"},{"number":24,"verse":"כד ושית-על-עפר בצר ובצור נחלים אופיר"},{"number":25,"verse":"כה והיה שדי בצריך וכסף תועפות לך"},{"number":26,"verse":"כו כי-אז על-שדי תתענג ותשא אל-אלוה פניך"},{"number":27,"verse":"כז תעתיר אליו וישמעך ונדריך תשלם"},{"number":28,"verse":"כח ותגזר-אמר ויקם לך ועל-דרכיך נגה אור"},{"number":29,"verse":"כט כי-השפילו ותאמר גוה ושח עינים יושע"},{"number":30,"verse":"ל ימלט אי-נקי ונמלט בבר כפיך"}]}