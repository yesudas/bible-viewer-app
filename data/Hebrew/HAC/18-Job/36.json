{"bibleAbbr":"HAC","bookName":"Job","bookEnglishName":"Job","chapterNumber":36,"verses":[{"number":1,"verse":"א ויסף אליהוא ויאמר"},{"number":2,"verse":"ב כתר-לי זעיר ואחוך כי עוד לאלוה מלים"},{"number":3,"verse":"ג אשא דעי למרחוק ולפעלי אתן-צדק"},{"number":4,"verse":"ד כי-אמנם לא-שקר מלי תמים דעות עמך"},{"number":5,"verse":"ה הן-אל כביר ולא ימאס כביר כח לב"},{"number":6,"verse":"ו לא-יחיה רשע ומשפט עניים יתן"},{"number":7,"verse":"ז לא-יגרע מצדיק עיניו ואת-מלכים לכסא וישיבם לנצח ויגבהו"},{"number":8,"verse":"ח ואם-אסורים בזקים ילכדון בחבלי-עני"},{"number":9,"verse":"ט ויגד להם פעלם ופשעיהם כי יתגברו"},{"number":10,"verse":"י ויגל אזנם למוסר ויאמר כי-ישובון מאון"},{"number":11,"verse":"יא אם-ישמעו ויעבדו יכלו ימיהם בטוב ושניהם בנעימים"},{"number":12,"verse":"יב ואם-לא ישמעו בשלח יעברו ויגועו בבלי-דעת"},{"number":13,"verse":"יג וחנפי-לב ישימו אף לא ישועו כי אסרם"},{"number":14,"verse":"יד תמת בנער נפשם וחיתם בקדשים"},{"number":15,"verse":"טו יחלץ עני בעניו ויגל בלחץ אזנם"},{"number":16,"verse":"טז ואף הסיתך מפי-צר-- רחב לא-מוצק תחתיה ונחת שלחנך מלא דשן"},{"number":17,"verse":"יז ודין-רשע מלאת דין ומשפט יתמכו"},{"number":18,"verse":"יח כי-חמה פן-יסיתך בספק ורב-כפר אל-יטך"},{"number":19,"verse":"יט היערך שועך לא בצר וכל מאמצי-כח"},{"number":20,"verse":"כ אל-תשאף הלילה-- לעלות עמים תחתם"},{"number":21,"verse":"כא השמר אל-תפן אל-און כי-על-זה בחרת מעני"},{"number":22,"verse":"כב הן-אל ישגיב בכחו מי כמהו מורה"},{"number":23,"verse":"כג מי-פקד עליו דרכו ומי-אמר פעלת עולה"},{"number":24,"verse":"כד זכר כי-תשגיא פעלו-- אשר שררו אנשים"},{"number":25,"verse":"כה כל-אדם חזו-בו אנוש יביט מרחוק"},{"number":26,"verse":"כו הן-אל שגיא ולא נדע מספר שניו ולא-חקר"},{"number":27,"verse":"כז כי יגרע נטפי-מים יזקו מטר לאדו"},{"number":28,"verse":"כח אשר-יזלו שחקים ירעפו עלי אדם רב"},{"number":29,"verse":"כט אף אם-יבין מפרשי-עב תשאות סכתו"},{"number":30,"verse":"ל הן-פרש עליו אורו ושרשי הים כסה"},{"number":31,"verse":"לא כי-בם ידין עמים יתן-אכל למכביר"},{"number":32,"verse":"לב על-כפים כסה-אור ויצו עליה במפגיע"},{"number":33,"verse":"לג יגיד עליו רעו מקנה אף על-עולה"}]}