{"bibleAbbr":"HAC","bookName":"Job","bookEnglishName":"Job","chapterNumber":27,"verses":[{"number":1,"verse":"א ויסף איוב שאת משלו ויאמר"},{"number":2,"verse":"ב חי-אל הסיר משפטי ושדי המר נפשי"},{"number":3,"verse":"ג כי-כל-עוד נשמתי בי ורוח אלוה באפי"},{"number":4,"verse":"ד אם-תדברנה שפתי עולה ולשוני אם-יהגה רמיה"},{"number":5,"verse":"ה חלילה לי אם-אצדיק אתכם עד-אגוע-- לא-אסיר תמתי ממני"},{"number":6,"verse":"ו בצדקתי החזקתי ולא ארפה לא-יחרף לבבי מימי"},{"number":7,"verse":"ז יהי כרשע איבי ומתקוממי כעול"},{"number":8,"verse":"ח כי מה-תקות חנף כי יבצע כי ישל אלוה נפשו"},{"number":9,"verse":"ט הצעקתו ישמע אל-- כי-תבוא עליו צרה"},{"number":10,"verse":"י אם-על-שדי יתענג יקרא אלוה בכל-עת"},{"number":11,"verse":"יא אורה אתכם ביד-אל אשר עם-שדי לא אכחד"},{"number":12,"verse":"יב הן-אתם כלכם חזיתם ולמה-זה הבל תהבלו"},{"number":13,"verse":"יג זה חלק-אדם רשע עם-אל ונחלת עריצים משדי יקחו"},{"number":14,"verse":"יד אם-ירבו בניו למו-חרב וצאצאיו לא ישבעו-לחם"},{"number":15,"verse":"טו שרידיו במות יקברו ואלמנתיו לא תבכינה"},{"number":16,"verse":"טז אם-יצבר כעפר כסף וכחמר יכין מלבוש"},{"number":17,"verse":"יז יכין וצדיק ילבש וכסף נקי יחלק"},{"number":18,"verse":"יח בנה כעש ביתו וכסכה עשה נצר"},{"number":19,"verse":"יט עשיר ישכב ולא יאסף עיניו פקח ואיננו"},{"number":20,"verse":"כ תשיגהו כמים בלהות לילה גנבתו סופה"},{"number":21,"verse":"כא ישאהו קדים וילך וישערהו ממקמו"},{"number":22,"verse":"כב וישלך עליו ולא יחמל מידו ברוח יברח"},{"number":23,"verse":"כג ישפק עלימו כפימו וישרק עליו ממקמו"}]}