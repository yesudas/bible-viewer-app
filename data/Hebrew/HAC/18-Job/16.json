{"bibleAbbr":"HAC","bookName":"Job","bookEnglishName":"Job","chapterNumber":16,"verses":[{"number":1,"verse":"א ויען איוב ויאמר"},{"number":2,"verse":"ב שמעתי כאלה רבות מנחמי עמל כלכם"},{"number":3,"verse":"ג הקץ לדברי-רוח או מה-ימריצך כי תענה"},{"number":4,"verse":"ד גם אנכי-- ככם אדברה לו יש נפשכם תחת נפשי-- אחבירה עליכם במלים ואניעה עליכם במו ראשי"},{"number":5,"verse":"ה אאמצכם במו-פי וניד שפתי יחשך"},{"number":6,"verse":"ו אם-אדברה לא-יחשך כאבי ואחדלה מה-מני יהלך"},{"number":7,"verse":"ז אך-עתה הלאני השמות כל-עדתי"},{"number":8,"verse":"ח ותקמטני לעד היה ויקם בי כחשי בפני יענה"},{"number":9,"verse":"ט אפו טרף וישטמני--חרק עלי בשניו צרי ילטש עיניו לי"},{"number":10,"verse":"י פערו עלי בפיהם--בחרפה הכו לחיי יחד עלי יתמלאון"},{"number":11,"verse":"יא יסגירני אל אל עויל ועל-ידי רשעים ירטני"},{"number":12,"verse":"יב שלו הייתי ויפרפרני-- ואחז בערפי ויפצפצני ויקימני לו למטרה"},{"number":13,"verse":"יג יסבו עלי רביו-- יפלח כליותי ולא יחמל ישפך לארץ מררתי"},{"number":14,"verse":"יד יפרצני פרץ על-פני-פרץ ירץ עלי כגבור"},{"number":15,"verse":"טו שק תפרתי עלי גלדי ועללתי בעפר קרני"},{"number":16,"verse":"טז פני חמרמרה (חמרמרו) מני-בכי ועל עפעפי צלמות"},{"number":17,"verse":"יז על לא-חמס בכפי ותפלתי זכה"},{"number":18,"verse":"יח ארץ אל-תכסי דמי ואל-יהי מקום לזעקתי"},{"number":19,"verse":"יט גם-עתה הנה-בשמים עדי ושהדי במרמים"},{"number":20,"verse":"כ מליצי רעי אל-אלוה דלפה עיני"},{"number":21,"verse":"כא ויוכח לגבר עם-אלוה ובן-אדם לרעהו"},{"number":22,"verse":"כב כי-שנות מספר יאתיו וארח לא-אשוב אהלך"}]}