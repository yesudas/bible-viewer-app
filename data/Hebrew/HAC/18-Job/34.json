{"bibleAbbr":"HAC","bookName":"Job","bookEnglishName":"Job","chapterNumber":34,"verses":[{"number":1,"verse":"א ויען אליהוא ויאמר"},{"number":2,"verse":"ב שמעו חכמים מלי וידעים האזינו לי"},{"number":3,"verse":"ג כי-אזן מלין תבחן וחך יטעם לאכל"},{"number":4,"verse":"ד משפט נבחרה-לנו נדעה בינינו מה-טוב"},{"number":5,"verse":"ה כי-אמר איוב צדקתי ואל הסיר משפטי"},{"number":6,"verse":"ו על-משפטי אכזב אנוש חצי בלי-פשע"},{"number":7,"verse":"ז מי-גבר כאיוב ישתה-לעג כמים"},{"number":8,"verse":"ח וארח לחברה עם-פעלי און וללכת עם-אנשי-רשע"},{"number":9,"verse":"ט כי-אמר לא יסכן-גבר-- ברצתו עם-אלהים"},{"number":10,"verse":"י לכן אנשי לבב-- שמעו-לי חללה לאל מרשע ושדי מעול"},{"number":11,"verse":"יא כי פעל אדם ישלם-לו וכארח איש ימצאנו"},{"number":12,"verse":"יב אף-אמנם אל לא-ירשיע ושדי לא-יעות משפט"},{"number":13,"verse":"יג מי-פקד עליו ארצה ומי שם תבל כלה"},{"number":14,"verse":"יד אם-ישים אליו לבו רוחו ונשמתו אליו יאסף"},{"number":15,"verse":"טו יגוע כל-בשר יחד ואדם על-עפר ישוב"},{"number":16,"verse":"טז ואם-בינה שמעה-זאת האזינה לקול מלי"},{"number":17,"verse":"יז האף שונא משפט יחבוש ואם-צדיק כביר תרשיע"},{"number":18,"verse":"יח האמר למלך בליעל-- רשע אל-נדיבים"},{"number":19,"verse":"יט אשר לא-נשא פני שרים ולא נכר-שוע לפני-דל כי-מעשה ידיו כלם"},{"number":20,"verse":"כ רגע ימתו-- וחצות לילה יגעשו עם ויעברו ויסירו אביר לא ביד"},{"number":21,"verse":"כא כי-עיניו על-דרכי-איש וכל-צעדיו יראה"},{"number":22,"verse":"כב אין-חשך ואין צלמות-- להסתר שם פעלי און"},{"number":23,"verse":"כג כי לא על-איש ישים עוד-- להלך אל-אל במשפט"},{"number":24,"verse":"כד ירע כבירים לא-חקר ויעמד אחרים תחתם"},{"number":25,"verse":"כה לכן--יכיר מעבדיהם והפך לילה וידכאו"},{"number":26,"verse":"כו תחת-רשעים ספקם-- במקום ראים"},{"number":27,"verse":"כז אשר על-כן סרו מאחריו וכל-דרכיו לא השכילו"},{"number":28,"verse":"כח להביא עליו צעקת-דל וצעקת עניים ישמע"},{"number":29,"verse":"כט והוא ישקט ומי ירשע-- ויסתר פנים ומי ישורנו ועל-גוי ועל-אדם יחד"},{"number":30,"verse":"ל ממלך אדם חנף-- ממקשי עם"},{"number":31,"verse":"לא כי-אל-אל האמר נשאתי-- לא אחבל"},{"number":32,"verse":"לב בלעדי אחזה אתה הרני אם-עול פעלתי לא אסיף"},{"number":33,"verse":"לג המעמך ישלמנה כי-מאסת--כי-אתה תבחר ולא-אני ומה-ידעת דבר"},{"number":34,"verse":"לד אנשי לבב יאמרו לי וגבר חכם שמע לי"},{"number":35,"verse":"לה איוב לא-בדעת ידבר ודבריו לא בהשכיל"},{"number":36,"verse":"לו אבי--יבחן איוב עד-נצח על-תשבת באנשי-און"},{"number":37,"verse":"לז כי יסיף על-חטאתו פשע בינינו יספוק וירב אמריו לאל"}]}