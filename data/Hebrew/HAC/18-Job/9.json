{"bibleAbbr":"HAC","bookName":"Job","bookEnglishName":"Job","chapterNumber":9,"verses":[{"number":1,"verse":"א ויען איוב ויאמר"},{"number":2,"verse":"ב אמנם ידעתי כי-כן ומה-יצדק אנוש עם-אל"},{"number":3,"verse":"ג אם-יחפץ לריב עמו-- לא-יעננו אחת מני-אלף"},{"number":4,"verse":"ד חכם לבב ואמיץ כח-- מי-הקשה אליו וישלם"},{"number":5,"verse":"ה המעתיק הרים ולא ידעו-- אשר הפכם באפו"},{"number":6,"verse":"ו המרגיז ארץ ממקומה ועמודיה יתפלצון"},{"number":7,"verse":"ז האמר לחרס ולא יזרח ובעד כוכבים יחתם"},{"number":8,"verse":"ח נטה שמים לבדו ודורך על-במתי ים"},{"number":9,"verse":"ט עשה-עש כסיל וכימה וחדרי תמן"},{"number":10,"verse":"י עשה גדלות עד-אין חקר ונפלאות עד-אין מספר"},{"number":11,"verse":"יא הן יעבר עלי ולא אראה ויחלף ולא-אבין לו"},{"number":12,"verse":"יב הן יחתף מי ישיבנו מי-יאמר אליו מה-תעשה"},{"number":13,"verse":"יג אלוה לא-ישיב אפו תחתו שחחו עזרי רהב"},{"number":14,"verse":"יד אף כי-אנכי אעננו אבחרה דברי עמו"},{"number":15,"verse":"טו אשר אם-צדקתי לא אענה למשפטי אתחנן"},{"number":16,"verse":"טז אם-קראתי ויענני-- לא-אאמין כי-יאזין קולי"},{"number":17,"verse":"יז אשר-בשערה ישופני והרבה פצעי חנם"},{"number":18,"verse":"יח לא-יתנני השב רוחי כי ישבעני ממררים"},{"number":19,"verse":"יט אם-לכח אמיץ הנה ואם-למשפט מי יועידני"},{"number":20,"verse":"כ אם-אצדק פי ירשיעני תם-אני ויעקשני"},{"number":21,"verse":"כא תם-אני לא-אדע נפשי אמאס חיי"},{"number":22,"verse":"כב אחת היא על-כן אמרתי--תם ורשע הוא מכלה"},{"number":23,"verse":"כג אם-שוט ימית פתאם-- למסת נקים ילעג"},{"number":24,"verse":"כד ארץ נתנה ביד-רשע-- פני-שפטיה יכסה אם-לא אפוא מי-הוא"},{"number":25,"verse":"כה וימי קלו מני-רץ ברחו לא-ראו טובה"},{"number":26,"verse":"כו חלפו עם-אניות אבה כנשר יטוש עלי-אכל"},{"number":27,"verse":"כז אם-אמרי אשכחה שיחי אעזבה פני ואבליגה"},{"number":28,"verse":"כח יגרתי כל-עצבתי ידעתי כי-לא תנקני"},{"number":29,"verse":"כט אנכי ארשע למה-זה הבל איגע"},{"number":30,"verse":"ל אם-התרחצתי במו- (במי-) שלג והזכותי בבר כפי"},{"number":31,"verse":"לא אז בשחת תטבלני ותעבוני שלמותי"},{"number":32,"verse":"לב כי-לא-איש כמוני אעננו נבוא יחדו במשפט"},{"number":33,"verse":"לג לא יש-בינינו מוכיח-- ישת ידו על-שנינו"},{"number":34,"verse":"לד יסר מעלי שבטו ואמתו אל-תבעתני"},{"number":35,"verse":"לה אדברה ולא איראנו כי לא-כן אנכי עמדי"}]}