{"bibleAbbr":"HAC","bookName":"Job","bookEnglishName":"Job","chapterNumber":14,"verses":[{"number":1,"verse":"א אדם ילוד אשה-- קצר ימים ושבע-רגז"},{"number":2,"verse":"ב כציץ יצא וימל ויברח כצל ולא יעמוד"},{"number":3,"verse":"ג אף-על-זה פקחת עינך ואתי תביא במשפט עמך"},{"number":4,"verse":"ד מי-יתן טהור מטמא-- לא אחד"},{"number":5,"verse":"ה אם חרוצים ימיו--מספר-חדשיו אתך חקו עשית ולא יעבר"},{"number":6,"verse":"ו שעה מעליו ויחדל-- עד-ירצה כשכיר יומו"},{"number":7,"verse":"ז כי יש לעץ תקוה אם-יכרת ועוד יחליף וינקתו לא תחדל"},{"number":8,"verse":"ח אם-יזקין בארץ שרשו ובעפר ימות גזעו"},{"number":9,"verse":"ט מריח מים יפרח ועשה קציר כמו-נטע"},{"number":10,"verse":"י וגבר ימות ויחלש ויגוע אדם ואיו"},{"number":11,"verse":"יא אזלו-מים מני-ים ונהר יחרב ויבש"},{"number":12,"verse":"יב ואיש שכב ולא-יקום עד-בלתי שמים לא יקיצו ולא-יערו משנתם"},{"number":13,"verse":"יג מי יתן בשאול תצפנני-- תסתירני עד-שוב אפך תשית לי חק ותזכרני"},{"number":14,"verse":"יד אם-ימות גבר היחיה כל-ימי צבאי איחל-- עד-בוא חליפתי"},{"number":15,"verse":"טו תקרא ואנכי אענך למעשה ידיך תכסף"},{"number":16,"verse":"טז כי-עתה צעדי תספור לא-תשמר על-חטאתי"},{"number":17,"verse":"יז חתם בצרור פשעי ותטפל על-עוני"},{"number":18,"verse":"יח ואולם הר-נופל יבול וצור יעתק ממקמו"},{"number":19,"verse":"יט אבנים שחקו מים-- תשטף-ספיחיה עפר-ארץ ותקות אנוש האבדת"},{"number":20,"verse":"כ תתקפהו לנצח ויהלך משנה פניו ותשלחהו"},{"number":21,"verse":"כא יכבדו בניו ולא ידע ויצערו ולא-יבין למו"},{"number":22,"verse":"כב אך-בשרו עליו יכאב ונפשו עליו תאבל"}]}