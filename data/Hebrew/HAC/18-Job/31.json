{"bibleAbbr":"HAC","bookName":"Job","bookEnglishName":"Job","chapterNumber":31,"verses":[{"number":1,"verse":"א ברית כרתי לעיני ומה אתבונן על-בתולה"},{"number":2,"verse":"ב ומה חלק אלוה ממעל ונחלת שדי ממרמים"},{"number":3,"verse":"ג הלא-איד לעול ונכר לפעלי און"},{"number":4,"verse":"ד הלא-הוא יראה דרכי וכל-צעדי יספור"},{"number":5,"verse":"ה אם-הלכתי עם-שוא ותחש על-מרמה רגלי"},{"number":6,"verse":"ו ישקלני במאזני-צדק וידע אלוה תמתי"},{"number":7,"verse":"ז אם תטה אשרי מני הדרך ואחר עיני הלך לבי ובכפי דבק מאום"},{"number":8,"verse":"ח אזרעה ואחר יאכל וצאצאי ישרשו"},{"number":9,"verse":"ט אם-נפתה לבי על-אשה ועל-פתח רעי ארבתי"},{"number":10,"verse":"י תטחן לאחר אשתי ועליה יכרעון אחרין"},{"number":11,"verse":"יא כי-הוא (היא) זמה והיא (והוא) עון פלילים"},{"number":12,"verse":"יב כי אש היא עד-אבדון תאכל ובכל-תבואתי תשרש"},{"number":13,"verse":"יג אם-אמאס--משפט עבדי ואמתי ברבם עמדי"},{"number":14,"verse":"יד ומה אעשה כי-יקום אל וכי-יפקד מה אשיבנו"},{"number":15,"verse":"טו הלא-בבטן עשני עשהו ויכננו ברחם אחד"},{"number":16,"verse":"טז אם-אמנע מחפץ דלים ועיני אלמנה אכלה"},{"number":17,"verse":"יז ואכל פתי לבדי ולא-אכל יתום ממנה"},{"number":18,"verse":"יח כי מנעורי גדלני כאב ומבטן אמי אנחנה"},{"number":19,"verse":"יט אם-אראה אובד מבלי לבוש ואין כסות לאביון"},{"number":20,"verse":"כ אם-לא ברכוני חלצו ומגז כבשי יתחמם"},{"number":21,"verse":"כא אם-הניפותי על-יתום ידי כי-אראה בשער עזרתי"},{"number":22,"verse":"כב כתפי משכמה תפול ואזרעי מקנה תשבר"},{"number":23,"verse":"כג כי פחד אלי איד אל ומשאתו לא אוכל"},{"number":24,"verse":"כד אם-שמתי זהב כסלי ולכתם אמרתי מבטחי"},{"number":25,"verse":"כה אם-אשמח כי-רב חילי וכי-כביר מצאה ידי"},{"number":26,"verse":"כו אם-אראה אור כי יהל וירח יקר הלך"},{"number":27,"verse":"כז ויפת בסתר לבי ותשק ידי לפי"},{"number":28,"verse":"כח גם-הוא עון פלילי כי-כחשתי לאל ממעל"},{"number":29,"verse":"כט אם-אשמח בפיד משנאי והתעררתי כי-מצאו רע"},{"number":30,"verse":"ל ולא-נתתי לחטא חכי-- לשאל באלה נפשו"},{"number":31,"verse":"לא אם-לא אמרו מתי אהלי מי-יתן מבשרו לא נשבע"},{"number":32,"verse":"לב בחוץ לא-ילין גר דלתי לארח אפתח"},{"number":33,"verse":"לג אם-כסיתי כאדם פשעי-- לטמון בחבי עוני"},{"number":34,"verse":"לד כי אערוץ המון רבה-- ובוז-משפחות יחתני ואדם לא-אצא פתח"},{"number":35,"verse":"לה מי יתן-לי שמע לי-- הן-תוי שדי יענני וספר כתב איש ריבי"},{"number":36,"verse":"לו אם-לא על-שכמי אשאנו אענדנו עטרות לי"},{"number":37,"verse":"לז מספר צעדי אגידנו כמו-נגיד אקרבנו"},{"number":38,"verse":"לח אם-עלי אדמתי תזעק ויחד תלמיה יבכיון"},{"number":39,"verse":"לט אם-כחה אכלתי בלי-כסף ונפש בעליה הפחתי"},{"number":40,"verse":"מ תחת חטה יצא חוח--ותחת-שערה באשה תמו דברי איוב"}]}