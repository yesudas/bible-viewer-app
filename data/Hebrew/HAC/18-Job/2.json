{"bibleAbbr":"HAC","bookName":"Job","bookEnglishName":"Job","chapterNumber":2,"verses":[{"number":1,"verse":"א ויהי היום--ויבאו בני האלהים להתיצב על יהוה ויבוא גם השטן בתכם להתיצב על יהוה"},{"number":2,"verse":"ב ויאמר יהוה אל השטן אי מזה תבא ויען השטן את יהוה ויאמר משט בארץ ומהתהלך בה"},{"number":3,"verse":"ג ויאמר יהוה אל השטן השמת לבך אל עבדי איוב--כי אין כמהו בארץ איש תם וישר ירא אלהים וסר מרע ועדנו מחזיק בתמתו ותסיתני בו לבלעו חנם"},{"number":4,"verse":"ד ויען השטן את יהוה ויאמר עור בעד עור וכל אשר לאיש--יתן בעד נפשו"},{"number":5,"verse":"ה אולם שלח נא ידך וגע אל עצמו ואל בשרו--אם לא אל פניך יברכך"},{"number":6,"verse":"ו ויאמר יהוה אל השטן הנו בידך אך את נפשו שמר"},{"number":7,"verse":"ז ויצא השטן מאת פני יהוה ויך את איוב בשחין רע מכף רגלו עד (ועד) קדקדו"},{"number":8,"verse":"ח ויקח לו חרש להתגרד בו והוא ישב בתוך האפר"},{"number":9,"verse":"ט ותאמר לו אשתו עדך מחזיק בתמתך ברך אלהים ומת"},{"number":10,"verse":"י ויאמר אליה כדבר אחת הנבלות תדברי--גם את הטוב נקבל מאת האלהים ואת הרע לא נקבל בכל זאת לא חטא איוב בשפתיו {פ}"},{"number":11,"verse":"יא וישמעו שלשת רעי איוב את כל הרעה הזאת הבאה עליו ויבאו איש ממקמו אליפז התימני ובלדד השוחי וצופר הנעמתי ויועדו יחדו לבוא לנוד לו ולנחמו"},{"number":12,"verse":"יב וישאו את עיניהם מרחוק ולא הכירהו וישאו קולם ויבכו ויקרעו איש מעלו ויזרקו עפר על ראשיהם השמימה"},{"number":13,"verse":"יג וישבו אתו לארץ שבעת ימים ושבעת לילות ואין דבר אליו דבר--כי ראו כי גדל הכאב מאד"}]}