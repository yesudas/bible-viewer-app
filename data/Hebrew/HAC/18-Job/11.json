{"bibleAbbr":"HAC","bookName":"Job","bookEnglishName":"Job","chapterNumber":11,"verses":[{"number":1,"verse":"א ויען צפר הנעמתי ויאמר"},{"number":2,"verse":"ב הרב דברים לא יענה ואם-איש שפתים יצדק"},{"number":3,"verse":"ג בדיך מתים יחרישו ותלעג ואין מכלם"},{"number":4,"verse":"ד ותאמר זך לקחי ובר הייתי בעיניך"},{"number":5,"verse":"ה ואולם--מי יתן אלוה דבר ויפתח שפתיו עמך"},{"number":6,"verse":"ו ויגד-לך תעלמות חכמה-- כי-כפלים לתושיה ודע-- כי-ישה לך אלוה מעונך"},{"number":7,"verse":"ז החקר אלוה תמצא אם עד-תכלית שדי תמצא"},{"number":8,"verse":"ח גבהי שמים מה-תפעל עמקה משאול מה-תדע"},{"number":9,"verse":"ט ארכה מארץ מדה ורחבה מני-ים"},{"number":10,"verse":"י אם-יחלף ויסגיר ויקהיל ומי ישיבנו"},{"number":11,"verse":"יא כי-הוא ידע מתי-שוא וירא-און ולא יתבונן"},{"number":12,"verse":"יב ואיש נבוב ילבב ועיר פרא אדם יולד"},{"number":13,"verse":"יג אם-אתה הכינות לבך ופרשת אליו כפיך"},{"number":14,"verse":"יד אם-און בידך הרחיקהו ואל-תשכן באהליך עולה"},{"number":15,"verse":"טו כי-אז תשא פניך ממום והיית מצק ולא תירא"},{"number":16,"verse":"טז כי-אתה עמל תשכח כמים עברו תזכר"},{"number":17,"verse":"יז ומצהרים יקום חלד תעפה כבקר תהיה"},{"number":18,"verse":"יח ובטחת כי-יש תקוה וחפרת לבטח תשכב"},{"number":19,"verse":"יט ורבצת ואין מחריד וחלו פניך רבים"},{"number":20,"verse":"כ ועיני רשעים תכלינה ומנוס אבד מנהם ותקותם מפח-נפש"}]}