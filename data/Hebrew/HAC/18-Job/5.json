{"bibleAbbr":"HAC","bookName":"Job","bookEnglishName":"Job","chapterNumber":5,"verses":[{"number":1,"verse":"א קרא-נא היש עונך ואל-מי מקדשים תפנה"},{"number":2,"verse":"ב כי-לאויל יהרג-כעש ופתה תמית קנאה"},{"number":3,"verse":"ג אני-ראיתי אויל משריש ואקוב נוהו פתאם"},{"number":4,"verse":"ד ירחקו בניו מישע וידכאו בשער ואין מציל"},{"number":5,"verse":"ה אשר קצירו רעב יאכל--ואל-מצנים יקחהו ושאף צמים חילם"},{"number":6,"verse":"ו כי לא-יצא מעפר און ומאדמה לא-יצמח עמל"},{"number":7,"verse":"ז כי-אדם לעמל יולד ובני-רשף יגביהו עוף"},{"number":8,"verse":"ח אולם--אני אדרש אל-אל ואל-אלהים אשים דברתי"},{"number":9,"verse":"ט עשה גדלות ואין חקר נפלאות עד-אין מספר"},{"number":10,"verse":"י הנתן מטר על-פני-ארץ ושלח מים על-פני חוצות"},{"number":11,"verse":"יא לשום שפלים למרום וקדרים שגבו ישע"},{"number":12,"verse":"יב מפר מחשבות ערומים ולא-תעשנה ידיהם תשיה"},{"number":13,"verse":"יג לכד חכמים בערמם ועצת נפתלים נמהרה"},{"number":14,"verse":"יד יומם יפגשו-חשך וכלילה ימששו בצהרים"},{"number":15,"verse":"טו וישע מחרב מפיהם ומיד חזק אביון"},{"number":16,"verse":"טז ותהי לדל תקוה ועלתה קפצה פיה"},{"number":17,"verse":"יז הנה אשרי אנוש יוכחנו אלוה ומוסר שדי אל-תמאס"},{"number":18,"verse":"יח כי הוא יכאיב ויחבש ימחץ וידו תרפינה"},{"number":19,"verse":"יט בשש צרות יצילך ובשבע לא-יגע בך רע"},{"number":20,"verse":"כ ברעב פדך ממות ובמלחמה מידי חרב"},{"number":21,"verse":"כא בשוט לשון תחבא ולא-תירא משד כי יבוא"},{"number":22,"verse":"כב לשד ולכפן תשחק ומחית הארץ אל-תירא"},{"number":23,"verse":"כג כי עם-אבני השדה בריתך וחית השדה השלמה-לך"},{"number":24,"verse":"כד וידעת כי-שלום אהלך ופקדת נוך ולא תחטא"},{"number":25,"verse":"כה וידעת כי-רב זרעך וצאצאיך כעשב הארץ"},{"number":26,"verse":"כו תבוא בכלח אלי-קבר כעלות גדיש בעתו"},{"number":27,"verse":"כז הנה-זאת חקרנוה כן-היא שמענה ואתה דע-לך"}]}