{"bibleAbbr":"HAC","bookName":"Job","bookEnglishName":"Job","chapterNumber":12,"verses":[{"number":1,"verse":"א ויען איוב ויאמר"},{"number":2,"verse":"ב אמנם כי אתם-עם ועמכם תמות חכמה"},{"number":3,"verse":"ג גם-לי לבב כמוכם--לא-נפל אנכי מכם ואת-מי-אין כמו-אלה"},{"number":4,"verse":"ד שחק לרעהו אהיה--קרא לאלוה ויענהו שחוק צדיק תמים"},{"number":5,"verse":"ה לפיד בוז לעשתות שאנן-- נכון למועדי רגל"},{"number":6,"verse":"ו ישליו אהלים לשדדים ובטחות למרגיזי אל-- לאשר הביא אלוה בידו"},{"number":7,"verse":"ז ואולם--שאל-נא בהמות ותרך ועוף השמים ויגד-לך"},{"number":8,"verse":"ח או שיח לארץ ותרך ויספרו לך דגי הים"},{"number":9,"verse":"ט מי לא-ידע בכל-אלה כי יד-יהוה עשתה זאת"},{"number":10,"verse":"י אשר בידו נפש כל-חי ורוח כל-בשר-איש"},{"number":11,"verse":"יא הלא-אזן מלין תבחן וחך אכל יטעם-לו"},{"number":12,"verse":"יב בישישים חכמה וארך ימים תבונה"},{"number":13,"verse":"יג עמו חכמה וגבורה לו עצה ותבונה"},{"number":14,"verse":"יד הן יהרוס ולא יבנה יסגר על-איש ולא יפתח"},{"number":15,"verse":"טו הן יעצר במים ויבשו וישלחם ויהפכו ארץ"},{"number":16,"verse":"טז עמו עז ותושיה לו שגג ומשגה"},{"number":17,"verse":"יז מוליך יועצים שולל ושפטים יהולל"},{"number":18,"verse":"יח מוסר מלכים פתח ויאסר אזור במתניהם"},{"number":19,"verse":"יט מוליך כהנים שולל ואתנים יסלף"},{"number":20,"verse":"כ מסיר שפה לנאמנים וטעם זקנים יקח"},{"number":21,"verse":"כא שופך בוז על-נדיבים ומזיח אפיקים רפה"},{"number":22,"verse":"כב מגלה עמקות מני-חשך ויצא לאור צלמות"},{"number":23,"verse":"כג משגיא לגוים ויאבדם שטח לגוים וינחם"},{"number":24,"verse":"כד מסיר--לב ראשי עם-הארץ ויתעם בתהו לא-דרך"},{"number":25,"verse":"כה ימששו-חשך ולא-אור ויתעם כשכור"}]}