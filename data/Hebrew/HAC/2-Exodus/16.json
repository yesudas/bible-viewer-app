{"bibleAbbr":"HAC","bookName":"Exodus","bookEnglishName":"Exodus","chapterNumber":16,"verses":[{"number":1,"verse":"א ויסעו מאילם ויבאו כל עדת בני ישראל אל מדבר סין אשר בין אילם ובין סיני--בחמשה עשר יום לחדש השני לצאתם מארץ מצרים"},{"number":2,"verse":"ב וילינו (וילונו) כל עדת בני ישראל על משה ועל אהרן--במדבר"},{"number":3,"verse":"ג ויאמרו אלהם בני ישראל מי יתן מותנו ביד יהוה בארץ מצרים בשבתנו על סיר הבשר באכלנו לחם לשבע כי הוצאתם אתנו אל המדבר הזה להמית את כל הקהל הזה ברעב {ס}"},{"number":4,"verse":"ד ויאמר יהוה אל משה הנני ממטיר לכם לחם מן השמים ויצא העם ולקטו דבר יום ביומו למען אנסנו הילך בתורתי אם לא"},{"number":5,"verse":"ה והיה ביום הששי והכינו את אשר יביאו והיה משנה על אשר ילקטו יום יום"},{"number":6,"verse":"ו ויאמר משה ואהרן אל כל בני ישראל ערב--וידעתם כי יהוה הוציא אתכם מארץ מצרים"},{"number":7,"verse":"ז ובקר וראיתם את כבוד יהוה בשמעו את תלנתיכם על יהוה ונחנו מה כי תלונו (תלינו) עלינו"},{"number":8,"verse":"ח ויאמר משה בתת יהוה לכם בערב בשר לאכל ולחם בבקר לשבע בשמע יהוה את תלנתיכם אשר אתם מלינם עליו ונחנו מה לא עלינו תלנתיכם כי על יהוה"},{"number":9,"verse":"ט ויאמר משה אל אהרן אמר אל כל עדת בני ישראל קרבו לפני יהוה כי שמע את תלנתיכם"},{"number":10,"verse":"י ויהי כדבר אהרן אל כל עדת בני ישראל ויפנו אל המדבר והנה כבוד יהוה נראה בענן {פ}"},{"number":11,"verse":"יא וידבר יהוה אל משה לאמר"},{"number":12,"verse":"יב שמעתי את תלונת בני ישראל--דבר אלהם לאמר בין הערבים תאכלו בשר ובבקר תשבעו לחם וידעתם כי אני יהוה אלהיכם"},{"number":13,"verse":"יג ויהי בערב--ותעל השלו ותכס את המחנה ובבקר היתה שכבת הטל סביב למחנה"},{"number":14,"verse":"יד ותעל שכבת הטל והנה על פני המדבר דק מחספס--דק ככפר על הארץ"},{"number":15,"verse":"טו ויראו בני ישראל ויאמרו איש אל אחיו מן הוא--כי לא ידעו מה הוא ויאמר משה אלהם הוא הלחם אשר נתן יהוה לכם לאכלה"},{"number":16,"verse":"טז זה הדבר אשר צוה יהוה לקטו ממנו איש לפי אכלו עמר לגלגלת מספר נפשתיכם--איש לאשר באהלו תקחו"},{"number":17,"verse":"יז ויעשו כן בני ישראל וילקטו המרבה והממעיט"},{"number":18,"verse":"יח וימדו בעמר--ולא העדיף המרבה והממעיט לא החסיר איש לפי אכלו לקטו"},{"number":19,"verse":"יט ויאמר משה אלהם איש אל יותר ממנו עד בקר"},{"number":20,"verse":"כ ולא שמעו אל משה ויותרו אנשים ממנו עד בקר וירם תולעים ויבאש ויקצף עלהם משה"},{"number":21,"verse":"כא וילקטו אתו בבקר בבקר איש כפי אכלו וחם השמש ונמס"},{"number":22,"verse":"כב ויהי ביום הששי לקטו לחם משנה--שני העמר לאחד ויבאו כל נשיאי העדה ויגידו למשה"},{"number":23,"verse":"כג ויאמר אלהם הוא אשר דבר יהוה--שבתון שבת קדש ליהוה מחר את אשר תאפו אפו ואת אשר תבשלו בשלו ואת כל העדף הניחו לכם למשמרת עד הבקר"},{"number":24,"verse":"כד ויניחו אתו עד הבקר כאשר צוה משה ולא הבאיש ורמה לא היתה בו"},{"number":25,"verse":"כה ויאמר משה אכלהו היום כי שבת היום ליהוה היום לא תמצאהו בשדה"},{"number":26,"verse":"כו ששת ימים תלקטהו וביום השביעי שבת לא יהיה בו"},{"number":27,"verse":"כז ויהי ביום השביעי יצאו מן העם ללקט ולא מצאו {ס}"},{"number":28,"verse":"כח ויאמר יהוה אל משה עד אנה מאנתם לשמר מצותי ותורתי"},{"number":29,"verse":"כט ראו כי יהוה נתן לכם השבת--על כן הוא נתן לכם ביום הששי לחם יומים שבו איש תחתיו אל יצא איש ממקמו--ביום השביעי"},{"number":30,"verse":"ל וישבתו העם ביום השבעי"},{"number":31,"verse":"לא ויקראו בית ישראל את שמו מן והוא כזרע גד לבן וטעמו כצפיחת בדבש"},{"number":32,"verse":"לב ויאמר משה זה הדבר אשר צוה יהוה--מלא העמר ממנו למשמרת לדרתיכם למען יראו את הלחם אשר האכלתי אתכם במדבר בהוציאי אתכם מארץ מצרים"},{"number":33,"verse":"לג ויאמר משה אל אהרן קח צנצנת אחת ותן שמה מלא העמר מן והנח אתו לפני יהוה למשמרת לדרתיכם"},{"number":34,"verse":"לד כאשר צוה יהוה אל משה ויניחהו אהרן לפני העדת למשמרת"},{"number":35,"verse":"לה ובני ישראל אכלו את המן ארבעים שנה--עד באם אל ארץ נושבת את המן אכלו--עד באם אל קצה ארץ כנען"},{"number":36,"verse":"לו והעמר עשרית האיפה הוא {פ}"}]}