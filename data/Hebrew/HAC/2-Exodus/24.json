{"bibleAbbr":"HAC","bookName":"Exodus","bookEnglishName":"Exodus","chapterNumber":24,"verses":[{"number":1,"verse":"א ואל משה אמר עלה אל יהוה אתה ואהרן נדב ואביהוא ושבעים מזקני ישראל והשתחויתם מרחק"},{"number":2,"verse":"ב ונגש משה לבדו אל יהוה והם לא יגשו והעם לא יעלו עמו"},{"number":3,"verse":"ג ויבא משה ויספר לעם את כל דברי יהוה ואת כל המשפטים ויען כל העם קול אחד ויאמרו כל הדברים אשר דבר יהוה נעשה"},{"number":4,"verse":"ד ויכתב משה את כל דברי יהוה וישכם בבקר ויבן מזבח תחת ההר ושתים עשרה מצבה לשנים עשר שבטי ישראל"},{"number":5,"verse":"ה וישלח את נערי בני ישראל ויעלו עלת ויזבחו זבחים שלמים ליהוה--פרים"},{"number":6,"verse":"ו ויקח משה חצי הדם וישם באגנת וחצי הדם זרק על המזבח"},{"number":7,"verse":"ז ויקח ספר הברית ויקרא באזני העם ויאמרו כל אשר דבר יהוה נעשה ונשמע"},{"number":8,"verse":"ח ויקח משה את הדם ויזרק על העם ויאמר הנה דם הברית אשר כרת יהוה עמכם על כל הדברים האלה"},{"number":9,"verse":"ט ויעל משה ואהרן--נדב ואביהוא ושבעים מזקני ישראל"},{"number":10,"verse":"י ויראו את אלהי ישראל ותחת רגליו כמעשה לבנת הספיר וכעצם השמים לטהר"},{"number":11,"verse":"יא ואל אצילי בני ישראל לא שלח ידו ויחזו את האלהים ויאכלו וישתו {ס}"},{"number":12,"verse":"יב ויאמר יהוה אל משה עלה אלי ההרה--והיה שם ואתנה לך את לחת האבן והתורה והמצוה אשר כתבתי להורתם"},{"number":13,"verse":"יג ויקם משה ויהושע משרתו ויעל משה אל הר האלהים"},{"number":14,"verse":"יד ואל הזקנים אמר שבו לנו בזה עד אשר נשוב אליכם והנה אהרן וחור עמכם מי בעל דברים יגש אלהם"},{"number":15,"verse":"טו ויעל משה אל ההר ויכס הענן את ההר"},{"number":16,"verse":"טז וישכן כבוד יהוה על הר סיני ויכסהו הענן ששת ימים ויקרא אל משה ביום השביעי מתוך הענן"},{"number":17,"verse":"יז ומראה כבוד יהוה כאש אכלת בראש ההר לעיני בני ישראל"},{"number":18,"verse":"יח ויבא משה בתוך הענן ויעל אל ההר ויהי משה בהר ארבעים יום וארבעים לילה {פ}"}]}