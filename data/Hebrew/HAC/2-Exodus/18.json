{"bibleAbbr":"HAC","bookName":"Exodus","bookEnglishName":"Exodus","chapterNumber":18,"verses":[{"number":1,"verse":"א וישמע יתרו כהן מדין חתן משה את כל אשר עשה אלהים למשה ולישראל עמו כי הוציא יהוה את ישראל ממצרים"},{"number":2,"verse":"ב ויקח יתרו חתן משה את צפרה אשת משה--אחר שלוחיה"},{"number":3,"verse":"ג ואת שני בניה אשר שם האחד גרשם--כי אמר גר הייתי בארץ נכריה"},{"number":4,"verse":"ד ושם האחד אליעזר--כי אלהי אבי בעזרי ויצלני מחרב פרעה"},{"number":5,"verse":"ה ויבא יתרו חתן משה ובניו ואשתו--אל משה אל המדבר אשר הוא חנה שם--הר האלהים"},{"number":6,"verse":"ו ויאמר אל משה אני חתנך יתרו בא אליך ואשתך--ושני בניה עמה"},{"number":7,"verse":"ז ויצא משה לקראת חתנו וישתחו וישק לו וישאלו איש לרעהו לשלום ויבאו האהלה"},{"number":8,"verse":"ח ויספר משה לחתנו את כל אשר עשה יהוה לפרעה ולמצרים על אודת ישראל את כל התלאה אשר מצאתם בדרך ויצלם יהוה"},{"number":9,"verse":"ט ויחד יתרו--על כל הטובה אשר עשה יהוה לישראל אשר הצילו מיד מצרים"},{"number":10,"verse":"י ויאמר יתרו ברוך יהוה אשר הציל אתכם מיד מצרים ומיד פרעה אשר הציל את העם מתחת יד מצרים"},{"number":11,"verse":"יא עתה ידעתי כי גדול יהוה מכל האלהים כי בדבר אשר זדו עליהם"},{"number":12,"verse":"יב ויקח יתרו חתן משה עלה וזבחים--לאלהים ויבא אהרן וכל זקני ישראל לאכל לחם עם חתן משה--לפני האלהים"},{"number":13,"verse":"יג ויהי ממחרת וישב משה לשפט את העם ויעמד העם על משה מן הבקר עד הערב"},{"number":14,"verse":"יד וירא חתן משה את כל אשר הוא עשה לעם ויאמר מה הדבר הזה אשר אתה עשה לעם--מדוע אתה יושב לבדך וכל העם נצב עליך מן בקר עד ערב"},{"number":15,"verse":"טו ויאמר משה לחתנו כי יבא אלי העם לדרש אלהים"},{"number":16,"verse":"טז כי יהיה להם דבר בא אלי ושפטתי בין איש ובין רעהו והודעתי את חקי האלהים ואת תורתיו"},{"number":17,"verse":"יז ויאמר חתן משה אליו לא טוב הדבר אשר אתה עשה"},{"number":18,"verse":"יח נבל תבל--גם אתה גם העם הזה אשר עמך כי כבד ממך הדבר לא תוכל עשהו לבדך"},{"number":19,"verse":"יט עתה שמע בקלי איעצך ויהי אלהים עמך היה אתה לעם מול האלהים והבאת אתה את הדברים אל האלהים"},{"number":20,"verse":"כ והזהרתה אתהם את החקים ואת התורת והודעת להם את הדרך ילכו בה ואת המעשה אשר יעשון"},{"number":21,"verse":"כא ואתה תחזה מכל העם אנשי חיל יראי אלהים אנשי אמת--שנאי בצע ושמת עלהם שרי אלפים שרי מאות שרי חמשים ושרי עשרת"},{"number":22,"verse":"כב ושפטו את העם בכל עת והיה כל הדבר הגדל יביאו אליך וכל הדבר הקטן ישפטו הם והקל מעליך ונשאו אתך"},{"number":23,"verse":"כג אם את הדבר הזה תעשה וצוך אלהים ויכלת עמד וגם כל העם הזה על מקמו יבא בשלום"},{"number":24,"verse":"כד וישמע משה לקול חתנו ויעש כל אשר אמר"},{"number":25,"verse":"כה ויבחר משה אנשי חיל מכל ישראל ויתן אתם ראשים על העם--שרי אלפים שרי מאות שרי חמשים ושרי עשרת"},{"number":26,"verse":"כו ושפטו את העם בכל עת את הדבר הקשה יביאון אל משה וכל הדבר הקטן ישפוטו הם"},{"number":27,"verse":"כז וישלח משה את חתנו וילך לו אל ארצו {פ}"}]}