{"bibleAbbr":"HAC","bookName":"Exodus","bookEnglishName":"Exodus","chapterNumber":36,"verses":[{"number":1,"verse":"א ועשה בצלאל ואהליאב וכל איש חכם לב אשר נתן יהוה חכמה ותבונה בהמה לדעת לעשת את כל מלאכת עבדת הקדש--לכל אשר צוה יהוה"},{"number":2,"verse":"ב ויקרא משה אל בצלאל ואל אהליאב ואל כל איש חכם לב אשר נתן יהוה חכמה בלבו--כל אשר נשאו לבו לקרבה אל המלאכה לעשת אתה"},{"number":3,"verse":"ג ויקחו מלפני משה את כל התרומה אשר הביאו בני ישראל למלאכת עבדת הקדש--לעשת אתה והם הביאו אליו עוד נדבה--בבקר בבקר"},{"number":4,"verse":"ד ויבאו כל החכמים העשים את כל מלאכת הקדש--איש איש ממלאכתו אשר המה עשים"},{"number":5,"verse":"ה ויאמרו אל משה לאמר מרבים העם להביא מדי העבדה למלאכה אשר צוה יהוה לעשת אתה"},{"number":6,"verse":"ו ויצו משה ויעבירו קול במחנה לאמר איש ואשה אל יעשו עוד מלאכה לתרומת הקדש ויכלא העם מהביא"},{"number":7,"verse":"ז והמלאכה היתה דים לכל המלאכה--לעשות אתה והותר {ס}"},{"number":8,"verse":"ח ויעשו כל חכם לב בעשי המלאכה את המשכן--עשר יריעת שש משזר ותכלת וארגמן ותולעת שני--כרבים מעשה חשב עשה אתם"},{"number":9,"verse":"ט ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת"},{"number":10,"verse":"י ויחבר את חמש היריעת אחת אל אחת וחמש יריעת חבר אחת אל אחת"},{"number":11,"verse":"יא ויעש ללאת תכלת על שפת היריעה האחת מקצה במחברת כן עשה בשפת היריעה הקיצונה במחברת השנית"},{"number":12,"verse":"יב חמשים ללאת עשה ביריעה האחת וחמשים ללאת עשה בקצה היריעה אשר במחברת השנית מקבילת הללאת--אחת אל אחת"},{"number":13,"verse":"יג ויעש חמשים קרסי זהב ויחבר את היריעת אחת אל אחת בקרסים ויהי המשכן אחד {פ}"},{"number":14,"verse":"יד ויעש יריעת עזים לאהל על המשכן עשתי עשרה יריעת עשה אתם"},{"number":15,"verse":"טו ארך היריעה האחת שלשים באמה וארבע אמות רחב היריעה האחת מדה אחת לעשתי עשרה יריעת"},{"number":16,"verse":"טז ויחבר את חמש היריעת לבד ואת שש היריעת לבד"},{"number":17,"verse":"יז ויעש ללאת חמשים על שפת היריעה הקיצנה במחברת וחמשים ללאת עשה על שפת היריעה החברת השנית"},{"number":18,"verse":"יח ויעש קרסי נחשת חמשים לחבר את האהל להית אחד"},{"number":19,"verse":"יט ויעש מכסה לאהל ערת אילם מאדמים ומכסה ערת תחשים מלמעלה {ס}"},{"number":20,"verse":"כ ויעש את הקרשים למשכן עצי שטים עמדים"},{"number":21,"verse":"כא עשר אמת ארך הקרש ואמה וחצי האמה רחב הקרש האחד"},{"number":22,"verse":"כב שתי ידת לקרש האחד משלבת אחת אל אחת כן עשה לכל קרשי המשכן"},{"number":23,"verse":"כג ויעש את הקרשים למשכן עשרים קרשים לפאת נגב תימנה"},{"number":24,"verse":"כד וארבעים אדני כסף--עשה תחת עשרים הקרשים שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו"},{"number":25,"verse":"כה ולצלע המשכן השנית לפאת צפון עשה עשרים קרשים"},{"number":26,"verse":"כו וארבעים אדניהם כסף--שני אדנים תחת הקרש האחד ושני אדנים תחת הקרש האחד"},{"number":27,"verse":"כז ולירכתי המשכן ימה עשה ששה קרשים"},{"number":28,"verse":"כח ושני קרשים עשה למקצעת המשכן--בירכתים"},{"number":29,"verse":"כט והיו תואמם מלמטה ויחדו יהיו תמים אל ראשו אל הטבעת האחת כן עשה לשניהם לשני המקצעת"},{"number":30,"verse":"ל והיו שמנה קרשים ואדניהם כסף ששה עשר אדנים--שני אדנים שני אדנים תחת הקרש האחד"},{"number":31,"verse":"לא ויעש בריחי עצי שטים--חמשה לקרשי צלע המשכן האחת"},{"number":32,"verse":"לב וחמשה בריחם לקרשי צלע המשכן השנית וחמשה בריחם לקרשי המשכן לירכתים ימה"},{"number":33,"verse":"לג ויעש את הבריח התיכן לברח בתוך הקרשים מן הקצה אל הקצה"},{"number":34,"verse":"לד ואת הקרשים צפה זהב ואת טבעתם עשה זהב--בתים לבריחם ויצף את הבריחם זהב"},{"number":35,"verse":"לה ויעש את הפרכת תכלת וארגמן ותולעת שני ושש משזר מעשה חשב עשה אתה כרבים"},{"number":36,"verse":"לו ויעש לה ארבעה עמודי שטים ויצפם זהב וויהם זהב ויצק להם ארבעה אדני כסף"},{"number":37,"verse":"לז ויעש מסך לפתח האהל תכלת וארגמן ותולעת שני ושש משזר מעשה רקם"},{"number":38,"verse":"לח ואת עמודיו חמשה ואת וויהם וצפה ראשיהם וחשקיהם זהב ואדניהם חמשה נחשת {פ}"}]}