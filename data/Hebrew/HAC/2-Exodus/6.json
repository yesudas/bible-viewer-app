{"bibleAbbr":"HAC","bookName":"Exodus","bookEnglishName":"Exodus","chapterNumber":6,"verses":[{"number":1,"verse":"א ויאמר יהוה אל משה עתה תראה אשר אעשה לפרעה כי ביד חזקה ישלחם וביד חזקה יגרשם מארצו {ס}"},{"number":2,"verse":"ב וידבר אלהים אל משה ויאמר אליו אני יהוה"},{"number":3,"verse":"ג וארא אל אברהם אל יצחק ואל יעקב--באל שדי ושמי יהוה לא נודעתי להם"},{"number":4,"verse":"ד וגם הקמתי את בריתי אתם לתת להם את ארץ כנען--את ארץ מגריהם אשר גרו בה"},{"number":5,"verse":"ה וגם אני שמעתי את נאקת בני ישראל אשר מצרים מעבדים אתם ואזכר את בריתי"},{"number":6,"verse":"ו לכן אמר לבני ישראל אני יהוה והוצאתי אתכם מתחת סבלת מצרים והצלתי אתכם מעבדתם וגאלתי אתכם בזרוע נטויה ובשפטים גדלים"},{"number":7,"verse":"ז ולקחתי אתכם לי לעם והייתי לכם לאלהים וידעתם כי אני יהוה אלהיכם המוציא אתכם מתחת סבלות מצרים"},{"number":8,"verse":"ח והבאתי אתכם אל הארץ אשר נשאתי את ידי לתת אתה לאברהם ליצחק וליעקב ונתתי אתה לכם מורשה אני יהוה"},{"number":9,"verse":"ט וידבר משה כן אל בני ישראל ולא שמעו אל משה מקצר רוח ומעבדה קשה {פ}"},{"number":10,"verse":"י וידבר יהוה אל משה לאמר"},{"number":11,"verse":"יא בא דבר אל פרעה מלך מצרים וישלח את בני ישראל מארצו"},{"number":12,"verse":"יב וידבר משה לפני יהוה לאמר הן בני ישראל לא שמעו אלי ואיך ישמעני פרעה ואני ערל שפתים {פ}"},{"number":13,"verse":"יג וידבר יהוה אל משה ואל אהרן ויצום אל בני ישראל ואל פרעה מלך מצרים--להוציא את בני ישראל מארץ מצרים {ס}"},{"number":14,"verse":"יד אלה ראשי בית אבתם בני ראובן בכר ישראל חנוך ופלוא חצרן וכרמי--אלה משפחת ראובן"},{"number":15,"verse":"טו ובני שמעון ימואל וימין ואהד ויכין וצחר ושאול בן הכנענית אלה משפחת שמעון"},{"number":16,"verse":"טז ואלה שמות בני לוי לתלדתם--גרשון וקהת ומררי ושני חיי לוי שבע ושלשים ומאת שנה"},{"number":17,"verse":"יז בני גרשון לבני ושמעי למשפחתם"},{"number":18,"verse":"יח ובני קהת--עמרם ויצהר וחברון ועזיאל ושני חיי קהת שלש ושלשים ומאת שנה"},{"number":19,"verse":"יט ובני מררי מחלי ומושי אלה משפחת הלוי לתלדתם"},{"number":20,"verse":"כ ויקח עמרם את יוכבד דדתו לו לאשה ותלד לו את אהרן ואת משה ושני חיי עמרם שבע ושלשים ומאת שנה"},{"number":21,"verse":"כא ובני יצהר--קרח ונפג וזכרי"},{"number":22,"verse":"כב ובני עזיאל--מישאל ואלצפן וסתרי"},{"number":23,"verse":"כג ויקח אהרן את אלישבע בת עמינדב אחות נחשון--לו לאשה ותלד לו את נדב ואת אביהוא את אלעזר ואת איתמר"},{"number":24,"verse":"כד ובני קרח אסיר ואלקנה ואביאסף אלה משפחת הקרחי"},{"number":25,"verse":"כה ואלעזר בן אהרן לקח לו מבנות פוטיאל לו לאשה ותלד לו את פינחס אלה ראשי אבות הלוים--למשפחתם"},{"number":26,"verse":"כו הוא אהרן ומשה--אשר אמר יהוה להם הוציאו את בני ישראל מארץ מצרים על צבאתם"},{"number":27,"verse":"כז הם המדברים אל פרעה מלך מצרים להוציא את בני ישראל ממצרים הוא משה ואהרן"},{"number":28,"verse":"כח ויהי ביום דבר יהוה אל משה--בארץ מצרים {ס}"},{"number":29,"verse":"כט וידבר יהוה אל משה לאמר אני יהוה דבר אל פרעה מלך מצרים את כל אשר אני דבר אליך"},{"number":30,"verse":"ל ויאמר משה לפני יהוה הן אני ערל שפתים ואיך ישמע אלי פרעה {פ}"}]}