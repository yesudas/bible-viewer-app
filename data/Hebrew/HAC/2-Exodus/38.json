{"bibleAbbr":"HAC","bookName":"Exodus","bookEnglishName":"Exodus","chapterNumber":38,"verses":[{"number":1,"verse":"א ויעש את מזבח העלה עצי שטים חמש אמות ארכו וחמש אמות רחבו רבוע ושלש אמות קמתו"},{"number":2,"verse":"ב ויעש קרנתיו על ארבע פנתיו--ממנו היו קרנתיו ויצף אתו נחשת"},{"number":3,"verse":"ג ויעש את כל כלי המזבח את הסירת ואת היעים ואת המזרקת את המזלגת ואת המחתת כל כליו עשה נחשת"},{"number":4,"verse":"ד ויעש למזבח מכבר מעשה רשת נחשת תחת כרכבו מלמטה עד חציו"},{"number":5,"verse":"ה ויצק ארבע טבעת בארבע הקצות--למכבר הנחשת בתים לבדים"},{"number":6,"verse":"ו ויעש את הבדים עצי שטים ויצף אתם נחשת"},{"number":7,"verse":"ז ויבא את הבדים בטבעת על צלעת המזבח לשאת אתו בהם נבוב לחת עשה אתו {ס}"},{"number":8,"verse":"ח ויעש את הכיור נחשת ואת כנו נחשת--במראת הצבאת אשר צבאו פתח אהל מועד {ס}"},{"number":9,"verse":"ט ויעש את החצר לפאת נגב תימנה קלעי החצר שש משזר מאה באמה"},{"number":10,"verse":"י עמודיהם עשרים ואדניהם עשרים נחשת ווי העמודים וחשקיהם כסף"},{"number":11,"verse":"יא ולפאת צפון מאה באמה--עמודיהם עשרים ואדניהם עשרים נחשת ווי העמודים וחשקיהם כסף"},{"number":12,"verse":"יב ולפאת ים קלעים חמשים באמה--עמודיהם עשרה ואדניהם עשרה ווי העמדים וחשוקיהם כסף"},{"number":13,"verse":"יג ולפאת קדמה מזרחה חמשים אמה"},{"number":14,"verse":"יד קלעים חמש עשרה אמה אל הכתף עמודיהם שלשה ואדניהם שלשה"},{"number":15,"verse":"טו ולכתף השנית מזה ומזה לשער החצר קלעים חמש עשרה אמה עמדיהם שלשה ואדניהם שלשה"},{"number":16,"verse":"טז כל קלעי החצר סביב שש משזר"},{"number":17,"verse":"יז והאדנים לעמדים נחשת ווי העמודים וחשוקיהם כסף וצפוי ראשיהם כסף והם מחשקים כסף כל עמדי החצר"},{"number":18,"verse":"יח ומסך שער החצר מעשה רקם--תכלת וארגמן ותולעת שני ושש משזר ועשרים אמה ארך וקומה ברחב חמש אמות לעמת קלעי החצר"},{"number":19,"verse":"יט ועמדיהם ארבעה ואדניהם ארבעה נחשת וויהם כסף וצפוי ראשיהם וחשקיהם כסף"},{"number":20,"verse":"כ וכל היתדת למשכן ולחצר סביב--נחשת {ס}"},{"number":21,"verse":"כא אלה פקודי המשכן משכן העדת אשר פקד על פי משה עבדת הלוים ביד איתמר בן אהרן הכהן"},{"number":22,"verse":"כב ובצלאל בן אורי בן חור למטה יהודה עשה את כל אשר צוה יהוה את משה"},{"number":23,"verse":"כג ואתו אהליאב בן אחיסמך למטה דן--חרש וחשב ורקם בתכלת ובארגמן ובתולעת השני ובשש {ס}"},{"number":24,"verse":"כד כל הזהב העשוי למלאכה בכל מלאכת הקדש--ויהי זהב התנופה תשע ועשרים ככר ושבע מאות ושלשים שקל בשקל הקדש"},{"number":25,"verse":"כה וכסף פקודי העדה מאת ככר ואלף ושבע מאות וחמשה ושבעים שקל--בשקל הקדש"},{"number":26,"verse":"כו בקע לגלגלת מחצית השקל בשקל הקדש--לכל העבר על הפקדים מבן עשרים שנה ומעלה לשש מאות אלף ושלשת אלפים וחמש מאות וחמשים"},{"number":27,"verse":"כז ויהי מאת ככר הכסף לצקת את אדני הקדש ואת אדני הפרכת מאת אדנים למאת הככר ככר לאדן"},{"number":28,"verse":"כח ואת האלף ושבע המאות וחמשה ושבעים עשה ווים לעמודים וצפה ראשיהם וחשק אתם"},{"number":29,"verse":"כט ונחשת התנופה שבעים ככר ואלפים וארבע מאות שקל"},{"number":30,"verse":"ל ויעש בה את אדני פתח אהל מועד ואת מזבח הנחשת ואת מכבר הנחשת אשר לו ואת כל כלי המזבח"},{"number":31,"verse":"לא ואת אדני החצר סביב ואת אדני שער החצר ואת כל יתדת המשכן ואת כל יתדת החצר סביב"}]}