{"bibleAbbr":"HAC","bookName":"Exodus","bookEnglishName":"Exodus","chapterNumber":23,"verses":[{"number":1,"verse":"א לא תשא שמע שוא אל תשת ידך עם רשע להית עד חמס"},{"number":2,"verse":"ב לא תהיה אחרי רבים לרעת ולא תענה על רב לנטת אחרי רבים--להטת"},{"number":3,"verse":"ג ודל לא תהדר בריבו {ס}"},{"number":4,"verse":"ד כי תפגע שור איבך או חמרו--תעה השב תשיבנו לו {ס}"},{"number":5,"verse":"ה כי תראה חמור שנאך רבץ תחת משאו וחדלת מעזב לו--עזב תעזב עמו {ס}"},{"number":6,"verse":"ו לא תטה משפט אבינך בריבו"},{"number":7,"verse":"ז מדבר שקר תרחק ונקי וצדיק אל תהרג כי לא אצדיק רשע"},{"number":8,"verse":"ח ושחד לא תקח כי השחד יעור פקחים ויסלף דברי צדיקים"},{"number":9,"verse":"ט וגר לא תלחץ ואתם ידעתם את נפש הגר--כי גרים הייתם בארץ מצרים"},{"number":10,"verse":"י ושש שנים תזרע את ארצך ואספת את תבואתה"},{"number":11,"verse":"יא והשביעת תשמטנה ונטשתה ואכלו אביני עמך ויתרם תאכל חית השדה כן תעשה לכרמך לזיתך"},{"number":12,"verse":"יב ששת ימים תעשה מעשיך וביום השביעי תשבת--למען ינוח שורך וחמרך וינפש בן אמתך והגר"},{"number":13,"verse":"יג ובכל אשר אמרתי אליכם תשמרו ושם אלהים אחרים לא תזכירו לא ישמע על פיך"},{"number":14,"verse":"יד שלש רגלים תחג לי בשנה"},{"number":15,"verse":"טו את חג המצות תשמר--שבעת ימים תאכל מצות כאשר צויתך למועד חדש האביב כי בו יצאת ממצרים ולא יראו פני ריקם"},{"number":16,"verse":"טז וחג הקציר בכורי מעשיך אשר תזרע בשדה וחג האסף בצאת השנה באספך את מעשיך מן השדה"},{"number":17,"verse":"יז שלש פעמים בשנה--יראה כל זכורך אל פני האדן יהוה"},{"number":18,"verse":"יח לא תזבח על חמץ דם זבחי ולא ילין חלב חגי עד בקר"},{"number":19,"verse":"יט ראשית בכורי אדמתך תביא בית יהוה אלהיך לא תבשל גדי בחלב אמו {פ}"},{"number":20,"verse":"כ הנה אנכי שלח מלאך לפניך לשמרך בדרך ולהביאך אל המקום אשר הכנתי"},{"number":21,"verse":"כא השמר מפניו ושמע בקלו אל תמר בו כי לא ישא לפשעכם כי שמי בקרבו"},{"number":22,"verse":"כב כי אם שמוע תשמע בקלו ועשית כל אשר אדבר--ואיבתי את איביך וצרתי את צרריך"},{"number":23,"verse":"כג כי ילך מלאכי לפניך והביאך אל האמרי והחתי והפרזי והכנעני החוי והיבוסי והכחדתיו"},{"number":24,"verse":"כד לא תשתחוה לאלהיהם ולא תעבדם ולא תעשה כמעשיהם כי הרס תהרסם ושבר תשבר מצבתיהם"},{"number":25,"verse":"כה ועבדתם את יהוה אלהיכם וברך את לחמך ואת מימיך והסרתי מחלה מקרבך {ס}"},{"number":26,"verse":"כו לא תהיה משכלה ועקרה בארצך את מספר ימיך אמלא"},{"number":27,"verse":"כז את אימתי אשלח לפניך והמתי את כל העם אשר תבא בהם ונתתי את כל איביך אליך ערף"},{"number":28,"verse":"כח ושלחתי את הצרעה לפניך וגרשה את החוי את הכנעני ואת החתי--מלפניך"},{"number":29,"verse":"כט לא אגרשנו מפניך בשנה אחת פן תהיה הארץ שממה ורבה עליך חית השדה"},{"number":30,"verse":"ל מעט מעט אגרשנו מפניך עד אשר תפרה ונחלת את הארץ"},{"number":31,"verse":"לא ושתי את גבלך מים סוף ועד ים פלשתים וממדבר עד הנהר כי אתן בידכם את ישבי הארץ וגרשתמו מפניך"},{"number":32,"verse":"לב לא תכרת להם ולאלהיהם ברית"},{"number":33,"verse":"לג לא ישבו בארצך פן יחטיאו אתך לי כי תעבד את אלהיהם כי יהיה לך למוקש {פ}"}]}