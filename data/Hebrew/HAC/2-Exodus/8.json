{"bibleAbbr":"HAC","bookName":"Exodus","bookEnglishName":"Exodus","chapterNumber":8,"verses":[{"number":1,"verse":"א ויאמר יהוה אל משה אמר אל אהרן נטה את ידך במטך על הנהרת על היארים ועל האגמים והעל את הצפרדעים על ארץ מצרים"},{"number":2,"verse":"ב ויט אהרן את ידו על מימי מצרים ותעל הצפרדע ותכס את ארץ מצרים"},{"number":3,"verse":"ג ויעשו כן החרטמים בלטיהם ויעלו את הצפרדעים על ארץ מצרים"},{"number":4,"verse":"ד ויקרא פרעה למשה ולאהרן ויאמר העתירו אל יהוה ויסר הצפרדעים ממני ומעמי ואשלחה את העם ויזבחו ליהוה"},{"number":5,"verse":"ה ויאמר משה לפרעה התפאר עלי למתי אעתיר לך ולעבדיך ולעמך להכרית הצפרדעים ממך ומבתיך רק ביאר תשארנה"},{"number":6,"verse":"ו ויאמר למחר ויאמר כדברך--למען תדע כי אין כיהוה אלהינו"},{"number":7,"verse":"ז וסרו הצפרדעים ממך ומבתיך ומעבדיך ומעמך רק ביאר תשארנה"},{"number":8,"verse":"ח ויצא משה ואהרן מעם פרעה ויצעק משה אל יהוה על דבר הצפרדעים אשר שם לפרעה"},{"number":9,"verse":"ט ויעש יהוה כדבר משה וימתו הצפרדעים מן הבתים מן החצרת ומן השדת"},{"number":10,"verse":"י ויצברו אתם חמרם חמרם ותבאש הארץ"},{"number":11,"verse":"יא וירא פרעה כי היתה הרוחה והכבד את לבו ולא שמע אלהם כאשר דבר יהוה {ס}"},{"number":12,"verse":"יב ויאמר יהוה אל משה אמר אל אהרן נטה את מטך והך את עפר הארץ והיה לכנם בכל ארץ מצרים"},{"number":13,"verse":"יג ויעשו כן ויט אהרן את ידו במטהו ויך את עפר הארץ ותהי הכנם באדם ובבהמה כל עפר הארץ היה כנים בכל ארץ מצרים"},{"number":14,"verse":"יד ויעשו כן החרטמים בלטיהם להוציא את הכנים ולא יכלו ותהי הכנם באדם ובבהמה"},{"number":15,"verse":"טו ויאמרו החרטמם אל פרעה אצבע אלהים הוא ויחזק לב פרעה ולא שמע אלהם כאשר דבר יהוה {ס}"},{"number":16,"verse":"טז ויאמר יהוה אל משה השכם בבקר והתיצב לפני פרעה--הנה יוצא המימה ואמרת אליו כה אמר יהוה שלח עמי ויעבדני"},{"number":17,"verse":"יז כי אם אינך משלח את עמי--הנני משליח בך ובעבדיך ובעמך ובבתיך את הערב ומלאו בתי מצרים את הערב וגם האדמה אשר הם עליה"},{"number":18,"verse":"יח והפליתי ביום ההוא את ארץ גשן אשר עמי עמד עליה לבלתי היות שם ערב--למען תדע כי אני יהוה בקרב הארץ"},{"number":19,"verse":"יט ושמתי פדת בין עמי ובין עמך למחר יהיה האת הזה"},{"number":20,"verse":"כ ויעש יהוה כן ויבא ערב כבד ביתה פרעה ובית עבדיו ובכל ארץ מצרים תשחת הארץ מפני הערב"},{"number":21,"verse":"כא ויקרא פרעה אל משה ולאהרן ויאמר לכו זבחו לאלהיכם--בארץ"},{"number":22,"verse":"כב ויאמר משה לא נכון לעשות כן כי תועבת מצרים נזבח ליהוה אלהינו הן נזבח את תועבת מצרים לעיניהם--ולא יסקלנו"},{"number":23,"verse":"כג דרך שלשת ימים נלך במדבר וזבחנו ליהוה אלהינו כאשר יאמר אלינו"},{"number":24,"verse":"כד ויאמר פרעה אנכי אשלח אתכם וזבחתם ליהוה אלהיכם במדבר--רק הרחק לא תרחיקו ללכת העתירו בעדי"},{"number":25,"verse":"כה ויאמר משה הנה אנכי יוצא מעמך והעתרתי אל יהוה וסר הערב מפרעה מעבדיו ומעמו מחר רק אל יסף פרעה התל לבלתי שלח את העם לזבח ליהוה"},{"number":26,"verse":"כו ויצא משה מעם פרעה ויעתר אל יהוה"},{"number":27,"verse":"כז ויעש יהוה כדבר משה ויסר הערב מפרעה מעבדיו ומעמו לא נשאר אחד"},{"number":28,"verse":"כח ויכבד פרעה את לבו גם בפעם הזאת ולא שלח את העם {פ}"}]}