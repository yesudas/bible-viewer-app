{"bibleAbbr":"HAC","bookName":"Exodus","bookEnglishName":"Exodus","chapterNumber":28,"verses":[{"number":1,"verse":"א ואתה הקרב אליך את אהרן אחיך ואת בניו אתו מתוך בני ישראל--לכהנו לי אהרן--נדב ואביהוא אלעזר ואיתמר בני אהרן"},{"number":2,"verse":"ב ועשית בגדי קדש לאהרן אחיך לכבוד ולתפארת"},{"number":3,"verse":"ג ואתה תדבר אל כל חכמי לב אשר מלאתיו רוח חכמה ועשו את בגדי אהרן לקדשו--לכהנו לי"},{"number":4,"verse":"ד ואלה הבגדים אשר יעשו חשן ואפוד ומעיל וכתנת תשבץ מצנפת ואבנט ועשו בגדי קדש לאהרן אחיך ולבניו--לכהנו לי"},{"number":5,"verse":"ה והם יקחו את הזהב ואת התכלת ואת הארגמן ואת תולעת השני ואת השש {פ}"},{"number":6,"verse":"ו ועשו את האפד זהב תכלת וארגמן תולעת שני ושש משזר--מעשה חשב"},{"number":7,"verse":"ז שתי כתפת חברת יהיה לו אל שני קצותיו--וחבר"},{"number":8,"verse":"ח וחשב אפדתו אשר עליו כמעשהו ממנו יהיה זהב תכלת וארגמן ותולעת שני--ושש משזר"},{"number":9,"verse":"ט ולקחת את שתי אבני שהם ופתחת עליהם שמות בני ישראל"},{"number":10,"verse":"י ששה משמתם על האבן האחת ואת שמות הששה הנותרים על האבן השנית--כתולדתם"},{"number":11,"verse":"יא מעשה חרש אבן--פתוחי חתם תפתח את שתי האבנים על שמת בני ישראל מסבת משבצות זהב תעשה אתם"},{"number":12,"verse":"יב ושמת את שתי האבנים על כתפת האפד אבני זכרן לבני ישראל ונשא אהרן את שמותם לפני יהוה על שתי כתפיו--לזכרן {ס}"},{"number":13,"verse":"יג ועשית משבצת זהב"},{"number":14,"verse":"יד ושתי שרשרת זהב טהור מגבלת תעשה אתם מעשה עבת ונתתה את שרשרת העבתת על המשבצת {ס}"},{"number":15,"verse":"טו ועשית חשן משפט מעשה חשב--כמעשה אפד תעשנו זהב תכלת וארגמן ותולעת שני ושש משזר--תעשה אתו"},{"number":16,"verse":"טז רבוע יהיה כפול זרת ארכו וזרת רחבו"},{"number":17,"verse":"יז ומלאת בו מלאת אבן ארבעה טורים אבן טור אדם פטדה וברקת--הטור האחד"},{"number":18,"verse":"יח והטור השני--נפך ספיר ויהלם"},{"number":19,"verse":"יט והטור השלישי--לשם שבו ואחלמה"},{"number":20,"verse":"כ והטור הרביעי--תרשיש ושהם וישפה משבצים זהב יהיו במלואתם"},{"number":21,"verse":"כא והאבנים תהיין על שמת בני ישראל שתים עשרה--על שמתם פתוחי חותם איש על שמו תהיין לשני עשר שבט"},{"number":22,"verse":"כב ועשית על החשן שרשת גבלת מעשה עבת זהב טהור"},{"number":23,"verse":"כג ועשית על החשן שתי טבעות זהב ונתת את שתי הטבעות על שני קצות החשן"},{"number":24,"verse":"כד ונתתה את שתי עבתת הזהב על שתי הטבעת--אל קצות החשן"},{"number":25,"verse":"כה ואת שתי קצות שתי העבתת תתן על שתי המשבצות ונתתה על כתפות האפד אל מול פניו"},{"number":26,"verse":"כו ועשית שתי טבעות זהב ושמת אתם על שני קצות החשן--על שפתו אשר אל עבר האפד ביתה"},{"number":27,"verse":"כז ועשית שתי טבעות זהב ונתתה אתם על שתי כתפות האפוד מלמטה ממול פניו לעמת מחברתו--ממעל לחשב האפוד"},{"number":28,"verse":"כח וירכסו את החשן מטבעתו אל טבעת האפוד בפתיל תכלת להיות על חשב האפוד ולא יזח החשן מעל האפוד"},{"number":29,"verse":"כט ונשא אהרן את שמות בני ישראל בחשן המשפט על לבו--בבאו אל הקדש לזכרן לפני יהוה תמיד"},{"number":30,"verse":"ל ונתת אל חשן המשפט את האורים ואת התמים והיו על לב אהרן בבאו לפני יהוה ונשא אהרן את משפט בני ישראל על לבו לפני יהוה--תמיד {ס}"},{"number":31,"verse":"לא ועשית את מעיל האפוד כליל תכלת"},{"number":32,"verse":"לב והיה פי ראשו בתוכו שפה יהיה לפיו סביב מעשה ארג כפי תחרא יהיה לו--לא יקרע"},{"number":33,"verse":"לג ועשית על שוליו רמני תכלת וארגמן ותולעת שני--על שוליו סביב ופעמני זהב בתוכם סביב"},{"number":34,"verse":"לד פעמן זהב ורמון פעמן זהב ורמון על שולי המעיל סביב"},{"number":35,"verse":"לה והיה על אהרן לשרת ונשמע קולו בבאו אל הקדש לפני יהוה ובצאתו--ולא ימות {ס}"},{"number":36,"verse":"לו ועשית ציץ זהב טהור ופתחת עליו פתוחי חתם קדש ליהוה"},{"number":37,"verse":"לז ושמת אתו על פתיל תכלת והיה על המצנפת אל מול פני המצנפת יהיה"},{"number":38,"verse":"לח והיה על מצח אהרן ונשא אהרן את עון הקדשים אשר יקדישו בני ישראל לכל מתנת קדשיהם והיה על מצחו תמיד לרצון להם לפני יהוה"},{"number":39,"verse":"לט ושבצת הכתנת שש ועשית מצנפת שש ואבנט תעשה מעשה רקם"},{"number":40,"verse":"מ ולבני אהרן תעשה כתנת ועשית להם אבנטים ומגבעות תעשה להם לכבוד ולתפארת"},{"number":41,"verse":"מא והלבשת אתם את אהרן אחיך ואת בניו אתו ומשחת אתם ומלאת את ידם וקדשת אתם--וכהנו לי"},{"number":42,"verse":"מב ועשה להם מכנסי בד לכסות בשר ערוה ממתנים ועד ירכים יהיו"},{"number":43,"verse":"מג והיו על אהרן ועל בניו בבאם אל אהל מועד או בגשתם אל המזבח לשרת בקדש ולא ישאו עון ומתו חקת עולם לו ולזרעו אחריו {ס}"}]}