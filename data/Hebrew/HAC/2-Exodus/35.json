{"bibleAbbr":"HAC","bookName":"Exodus","bookEnglishName":"Exodus","chapterNumber":35,"verses":[{"number":1,"verse":"א ויקהל משה את כל עדת בני ישראל--ויאמר אלהם אלה הדברים אשר צוה יהוה לעשת אתם"},{"number":2,"verse":"ב ששת ימים תעשה מלאכה וביום השביעי יהיה לכם קדש שבת שבתון ליהוה כל העשה בו מלאכה יומת"},{"number":3,"verse":"ג לא תבערו אש בכל משבתיכם ביום השבת {פ}"},{"number":4,"verse":"ד ויאמר משה אל כל עדת בני ישראל לאמר זה הדבר אשר צוה יהוה לאמר"},{"number":5,"verse":"ה קחו מאתכם תרומה ליהוה כל נדיב לבו יביאה את תרומת יהוה זהב וכסף ונחשת"},{"number":6,"verse":"ו ותכלת וארגמן ותולעת שני ושש ועזים"},{"number":7,"verse":"ז וערת אילם מאדמים וערת תחשים ועצי שטים"},{"number":8,"verse":"ח ושמן למאור ובשמים לשמן המשחה ולקטרת הסמים"},{"number":9,"verse":"ט ואבני שהם--ואבני מלאים לאפוד ולחשן"},{"number":10,"verse":"י וכל חכם לב בכם יבאו ויעשו את כל אשר צוה יהוה"},{"number":11,"verse":"יא את המשכן--את אהלו ואת מכסהו את קרסיו ואת קרשיו את בריחו את עמדיו ואת אדניו"},{"number":12,"verse":"יב את הארן ואת בדיו את הכפרת ואת פרכת המסך"},{"number":13,"verse":"יג את השלחן ואת בדיו ואת כל כליו ואת לחם הפנים"},{"number":14,"verse":"יד ואת מנרת המאור ואת כליה ואת נרתיה ואת שמן המאור"},{"number":15,"verse":"טו ואת מזבח הקטרת ואת בדיו ואת שמן המשחה ואת קטרת הסמים ואת מסך הפתח לפתח המשכן"},{"number":16,"verse":"טז את מזבח העלה ואת מכבר הנחשת אשר לו את בדיו ואת כל כליו את הכיר ואת כנו"},{"number":17,"verse":"יז את קלעי החצר את עמדיו ואת אדניה ואת מסך שער החצר"},{"number":18,"verse":"יח את יתדת המשכן ואת יתדת החצר ואת מיתריהם"},{"number":19,"verse":"יט את בגדי השרד לשרת בקדש את בגדי הקדש לאהרן הכהן ואת בגדי בניו לכהן"},{"number":20,"verse":"כ ויצאו כל עדת בני ישראל מלפני משה"},{"number":21,"verse":"כא ויבאו כל איש אשר נשאו לבו וכל אשר נדבה רוחו אתו הביאו את תרומת יהוה למלאכת אהל מועד ולכל עבדתו ולבגדי הקדש"},{"number":22,"verse":"כב ויבאו האנשים על הנשים כל נדיב לב הביאו חח ונזם וטבעת וכומז כל כלי זהב וכל איש אשר הניף תנופת זהב ליהוה"},{"number":23,"verse":"כג וכל איש אשר נמצא אתו תכלת וארגמן ותולעת שני--ושש ועזים וערת אילם מאדמים וערת תחשים הביאו"},{"number":24,"verse":"כד כל מרים תרומת כסף ונחשת הביאו את תרומת יהוה וכל אשר נמצא אתו עצי שטים לכל מלאכת העבדה--הביאו"},{"number":25,"verse":"כה וכל אשה חכמת לב בידיה טוו ויביאו מטוה את התכלת ואת הארגמן את תולעת השני ואת השש"},{"number":26,"verse":"כו וכל הנשים--אשר נשא לבן אתנה בחכמה טוו את העזים"},{"number":27,"verse":"כז והנשאם הביאו--את אבני השהם ואת אבני המלאים לאפוד ולחשן"},{"number":28,"verse":"כח ואת הבשם ואת השמן למאור--ולשמן המשחה ולקטרת הסמים"},{"number":29,"verse":"כט כל איש ואשה אשר נדב לבם אתם להביא לכל המלאכה אשר צוה יהוה לעשות ביד משה--הביאו בני ישראל נדבה ליהוה {פ}"},{"number":30,"verse":"ל ויאמר משה אל בני ישראל ראו קרא יהוה בשם בצלאל בן אורי בן חור למטה יהודה"},{"number":31,"verse":"לא וימלא אתו רוח אלהים בחכמה בתבונה ובדעת ובכל מלאכה"},{"number":32,"verse":"לב ולחשב מחשבת--לעשת בזהב ובכסף ובנחשת"},{"number":33,"verse":"לג ובחרשת אבן למלאת ובחרשת עץ לעשות בכל מלאכת מחשבת"},{"number":34,"verse":"לד ולהורת נתן בלבו הוא ואהליאב בן אחיסמך למטה דן"},{"number":35,"verse":"לה מלא אתם חכמת לב לעשות כל מלאכת חרש וחשב ורקם בתכלת ובארגמן בתולעת השני ובשש וארג עשי כל מלאכה וחשבי מחשבת"}]}