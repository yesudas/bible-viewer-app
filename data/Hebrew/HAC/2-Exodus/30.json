{"bibleAbbr":"HAC","bookName":"Exodus","bookEnglishName":"Exodus","chapterNumber":30,"verses":[{"number":1,"verse":"א ועשית מזבח מקטר קטרת עצי שטים תעשה אתו"},{"number":2,"verse":"ב אמה ארכו ואמה רחבו רבוע יהיה ואמתים קמתו ממנו קרנתיו"},{"number":3,"verse":"ג וצפית אתו זהב טהור את גגו ואת קירתיו סביב--ואת קרנתיו ועשית לו זר זהב סביב"},{"number":4,"verse":"ד ושתי טבעת זהב תעשה לו מתחת לזרו על שתי צלעתיו--תעשה על שני צדיו והיה לבתים לבדים לשאת אתו בהמה"},{"number":5,"verse":"ה ועשית את הבדים עצי שטים וצפית אתם זהב"},{"number":6,"verse":"ו ונתתה אתו לפני הפרכת אשר על ארן העדת--לפני הכפרת אשר על העדת אשר אועד לך שמה"},{"number":7,"verse":"ז והקטיר עליו אהרן קטרת סמים בבקר בבקר בהיטיבו את הנרת--יקטירנה"},{"number":8,"verse":"ח ובהעלת אהרן את הנרת בין הערבים יקטירנה--קטרת תמיד לפני יהוה לדרתיכם"},{"number":9,"verse":"ט לא תעלו עליו קטרת זרה ועלה ומנחה ונסך לא תסכו עליו"},{"number":10,"verse":"י וכפר אהרן על קרנתיו אחת בשנה מדם חטאת הכפרים אחת בשנה יכפר עליו לדרתיכם--קדש קדשים הוא ליהוה {פ}"},{"number":11,"verse":"יא וידבר יהוה אל משה לאמר"},{"number":12,"verse":"יב כי תשא את ראש בני ישראל לפקדיהם ונתנו איש כפר נפשו ליהוה בפקד אתם ולא יהיה בהם נגף בפקד אתם"},{"number":13,"verse":"יג זה יתנו כל העבר על הפקדים--מחצית השקל בשקל הקדש עשרים גרה השקל--מחצית השקל תרומה ליהוה"},{"number":14,"verse":"יד כל העבר על הפקדים מבן עשרים שנה ומעלה--יתן תרומת יהוה"},{"number":15,"verse":"טו העשיר לא ירבה והדל לא ימעיט ממחצית השקל--לתת את תרומת יהוה לכפר על נפשתיכם"},{"number":16,"verse":"טז ולקחת את כסף הכפרים מאת בני ישראל ונתת אתו על עבדת אהל מועד והיה לבני ישראל לזכרון לפני יהוה לכפר על נפשתיכם {פ}"},{"number":17,"verse":"יז וידבר יהוה אל משה לאמר"},{"number":18,"verse":"יח ועשית כיור נחשת וכנו נחשת--לרחצה ונתת אתו בין אהל מועד ובין המזבח ונתת שמה מים"},{"number":19,"verse":"יט ורחצו אהרן ובניו ממנו את ידיהם ואת רגליהם"},{"number":20,"verse":"כ בבאם אל אהל מועד ירחצו מים--ולא ימתו או בגשתם אל המזבח לשרת להקטיר אשה ליהוה"},{"number":21,"verse":"כא ורחצו ידיהם ורגליהם ולא ימתו והיתה להם חק עולם לו ולזרעו לדרתם {פ}"},{"number":22,"verse":"כב וידבר יהוה אל משה לאמר"},{"number":23,"verse":"כג ואתה קח לך בשמים ראש מר דרור חמש מאות וקנמן בשם מחציתו חמשים ומאתים וקנה בשם חמשים ומאתים"},{"number":24,"verse":"כד וקדה חמש מאות בשקל הקדש ושמן זית הין"},{"number":25,"verse":"כה ועשית אתו שמן משחת קדש--רקח מרקחת מעשה רקח שמן משחת קדש יהיה"},{"number":26,"verse":"כו ומשחת בו את אהל מועד ואת ארון העדת"},{"number":27,"verse":"כז ואת השלחן ואת כל כליו ואת המנרה ואת כליה ואת מזבח הקטרת"},{"number":28,"verse":"כח ואת מזבח העלה ואת כל כליו ואת הכיר ואת כנו"},{"number":29,"verse":"כט וקדשת אתם והיו קדש קדשים כל הנגע בהם יקדש"},{"number":30,"verse":"ל ואת אהרן ואת בניו תמשח וקדשת אתם לכהן לי"},{"number":31,"verse":"לא ואל בני ישראל תדבר לאמר שמן משחת קדש יהיה זה לי--לדרתיכם"},{"number":32,"verse":"לב על בשר אדם לא ייסך ובמתכנתו לא תעשו כמהו קדש הוא קדש יהיה לכם"},{"number":33,"verse":"לג איש אשר ירקח כמהו ואשר יתן ממנו על זר--ונכרת מעמיו {ס}"},{"number":34,"verse":"לד ויאמר יהוה אל משה קח לך סמים נטף ושחלת וחלבנה סמים ולבנה זכה בד בבד יהיה"},{"number":35,"verse":"לה ועשית אתה קטרת רקח מעשה רוקח ממלח טהור קדש"},{"number":36,"verse":"לו ושחקת ממנה הדק ונתתה ממנה לפני העדת באהל מועד אשר אועד לך שמה קדש קדשים תהיה לכם"},{"number":37,"verse":"לז והקטרת אשר תעשה--במתכנתה לא תעשו לכם קדש תהיה לך ליהוה"},{"number":38,"verse":"לח איש אשר יעשה כמוה להריח בה--ונכרת מעמיו {ס}"}]}