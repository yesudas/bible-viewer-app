{"bibleAbbr":"HAC","bookName":"Exodus","bookEnglishName":"Exodus","chapterNumber":17,"verses":[{"number":1,"verse":"א ויסעו כל עדת בני ישראל ממדבר סין למסעיהם--על פי יהוה ויחנו ברפידים ואין מים לשתת העם"},{"number":2,"verse":"ב וירב העם עם משה ויאמרו תנו לנו מים ונשתה ויאמר להם משה מה תריבון עמדי מה תנסון את יהוה"},{"number":3,"verse":"ג ויצמא שם העם למים וילן העם על משה ויאמר למה זה העליתנו ממצרים להמית אתי ואת בני ואת מקני בצמא"},{"number":4,"verse":"ד ויצעק משה אל יהוה לאמר מה אעשה לעם הזה עוד מעט וסקלני"},{"number":5,"verse":"ה ויאמר יהוה אל משה עבר לפני העם וקח אתך מזקני ישראל ומטך אשר הכית בו את היאר--קח בידך והלכת"},{"number":6,"verse":"ו הנני עמד לפניך שם על הצור בחרב והכית בצור ויצאו ממנו מים ושתה העם ויעש כן משה לעיני זקני ישראל"},{"number":7,"verse":"ז ויקרא שם המקום מסה ומריבה על ריב בני ישראל ועל נסתם את יהוה לאמר היש יהוה בקרבנו אם אין {פ}"},{"number":8,"verse":"ח ויבא עמלק וילחם עם ישראל ברפידם"},{"number":9,"verse":"ט ויאמר משה אל יהושע בחר לנו אנשים וצא הלחם בעמלק מחר אנכי נצב על ראש הגבעה ומטה האלהים בידי"},{"number":10,"verse":"י ויעש יהושע כאשר אמר לו משה--להלחם בעמלק ומשה אהרן וחור עלו ראש הגבעה"},{"number":11,"verse":"יא והיה כאשר ירים משה ידו--וגבר ישראל וכאשר יניח ידו וגבר עמלק"},{"number":12,"verse":"יב וידי משה כבדים ויקחו אבן וישימו תחתיו וישב עליה ואהרן וחור תמכו בידיו מזה אחד ומזה אחד ויהי ידיו אמונה עד בא השמש"},{"number":13,"verse":"יג ויחלש יהושע את עמלק ואת עמו לפי חרב {פ}"},{"number":14,"verse":"יד ויאמר יהוה אל משה כתב זאת זכרון בספר ושים באזני יהושע כי מחה אמחה את זכר עמלק מתחת השמים"},{"number":15,"verse":"טו ויבן משה מזבח ויקרא שמו יהוה נסי"},{"number":16,"verse":"טז ויאמר כי יד על כס יה מלחמה ליהוה בעמלק--מדר דר {פ}"}]}