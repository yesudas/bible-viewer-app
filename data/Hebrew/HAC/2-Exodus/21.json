{"bibleAbbr":"HAC","bookName":"Exodus","bookEnglishName":"Exodus","chapterNumber":21,"verses":[{"number":1,"verse":"א ואלה המשפטים אשר תשים לפניהם"},{"number":2,"verse":"ב כי תקנה עבד עברי שש שנים יעבד ובשבעת--יצא לחפשי חנם"},{"number":3,"verse":"ג אם בגפו יבא בגפו יצא אם בעל אשה הוא ויצאה אשתו עמו"},{"number":4,"verse":"ד אם אדניו יתן לו אשה וילדה לו בנים או בנות--האשה וילדיה תהיה לאדניה והוא יצא בגפו"},{"number":5,"verse":"ה ואם אמר יאמר העבד אהבתי את אדני את אשתי ואת בני לא אצא חפשי"},{"number":6,"verse":"ו והגישו אדניו אל האלהים והגישו אל הדלת או אל המזוזה ורצע אדניו את אזנו במרצע ועבדו לעלם {ס}"},{"number":7,"verse":"ז וכי ימכר איש את בתו לאמה--לא תצא כצאת העבדים"},{"number":8,"verse":"ח אם רעה בעיני אדניה אשר לא (לו) יעדה--והפדה לעם נכרי לא ימשל למכרה בבגדו בה"},{"number":9,"verse":"ט ואם לבנו ייעדנה--כמשפט הבנות יעשה לה"},{"number":10,"verse":"י אם אחרת יקח לו--שארה כסותה וענתה לא יגרע"},{"number":11,"verse":"יא ואם שלש אלה--לא יעשה לה ויצאה חנם אין כסף {ס}"},{"number":12,"verse":"יב מכה איש ומת מות יומת"},{"number":13,"verse":"יג ואשר לא צדה והאלהים אנה לידו--ושמתי לך מקום אשר ינוס שמה {ס}"},{"number":14,"verse":"יד וכי יזד איש על רעהו להרגו בערמה--מעם מזבחי תקחנו למות {ס}"},{"number":15,"verse":"טו ומכה אביו ואמו מות יומת {ס}"},{"number":16,"verse":"טז וגנב איש ומכרו ונמצא בידו מות יומת {ס}"},{"number":17,"verse":"יז ומקלל אביו ואמו מות יומת {ס}"},{"number":18,"verse":"יח וכי יריבן אנשים--והכה איש את רעהו באבן או באגרף ולא ימות ונפל למשכב"},{"number":19,"verse":"יט אם יקום והתהלך בחוץ על משענתו--ונקה המכה רק שבתו יתן ורפא ירפא {ס}"},{"number":20,"verse":"כ וכי יכה איש את עבדו או את אמתו בשבט ומת תחת ידו--נקם ינקם"},{"number":21,"verse":"כא אך אם יום או יומים יעמד--לא יקם כי כספו הוא {ס}"},{"number":22,"verse":"כב וכי ינצו אנשים ונגפו אשה הרה ויצאו ילדיה ולא יהיה אסון--ענוש יענש כאשר ישית עליו בעל האשה ונתן בפללים"},{"number":23,"verse":"כג ואם אסון יהיה--ונתתה נפש תחת נפש"},{"number":24,"verse":"כד עין תחת עין שן תחת שן יד תחת יד רגל תחת רגל"},{"number":25,"verse":"כה כויה תחת כויה פצע תחת פצע חבורה תחת חבורה {ס}"},{"number":26,"verse":"כו וכי יכה איש את עין עבדו או את עין אמתו--ושחתה לחפשי ישלחנו תחת עינו"},{"number":27,"verse":"כז ואם שן עבדו או שן אמתו יפיל--לחפשי ישלחנו תחת שנו {פ}"},{"number":28,"verse":"כח וכי יגח שור את איש או את אשה ומת--סקול יסקל השור ולא יאכל את בשרו ובעל השור נקי"},{"number":29,"verse":"כט ואם שור נגח הוא מתמל שלשם והועד בבעליו ולא ישמרנו והמית איש או אשה--השור יסקל וגם בעליו יומת"},{"number":30,"verse":"ל אם כפר יושת עליו--ונתן פדין נפשו ככל אשר יושת עליו"},{"number":31,"verse":"לא או בן יגח או בת יגח--כמשפט הזה יעשה לו"},{"number":32,"verse":"לב אם עבד יגח השור או אמה--כסף שלשים שקלים יתן לאדניו והשור יסקל {ס}"},{"number":33,"verse":"לג וכי יפתח איש בור או כי יכרה איש בר--ולא יכסנו ונפל שמה שור או חמור"},{"number":34,"verse":"לד בעל הבור ישלם כסף ישיב לבעליו והמת יהיה לו {ס}"},{"number":35,"verse":"לה וכי יגף שור איש את שור רעהו ומת--ומכרו את השור החי וחצו את כספו וגם את המת יחצון"},{"number":36,"verse":"לו או נודע כי שור נגח הוא מתמול שלשם ולא ישמרנו בעליו--שלם ישלם שור תחת השור והמת יהיה לו {ס} [ (Exodus 21:37) לז כי יגנב איש שור או שה וטבחו או מכרו--חמשה בקר ישלם תחת השור וארבע צאן תחת השה ]"}]}