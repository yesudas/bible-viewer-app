{"bibleAbbr":"HAC","bookName":"Exodus","bookEnglishName":"Exodus","chapterNumber":27,"verses":[{"number":1,"verse":"א ועשית את המזבח עצי שטים חמש אמות ארך וחמש אמות רחב רבוע יהיה המזבח ושלש אמות קמתו"},{"number":2,"verse":"ב ועשית קרנתיו על ארבע פנתיו--ממנו תהיין קרנתיו וצפית אתו נחשת"},{"number":3,"verse":"ג ועשית סירתיו לדשנו ויעיו ומזרקתיו ומזלגתיו ומחתתיו לכל כליו תעשה נחשת"},{"number":4,"verse":"ד ועשית לו מכבר מעשה רשת נחשת ועשית על הרשת ארבע טבעת נחשת על ארבע קצותיו"},{"number":5,"verse":"ה ונתתה אתה תחת כרכב המזבח--מלמטה והיתה הרשת עד חצי המזבח"},{"number":6,"verse":"ו ועשית בדים למזבח בדי עצי שטים וצפית אתם נחשת"},{"number":7,"verse":"ז והובא את בדיו בטבעת והיו הבדים על שתי צלעת המזבח--בשאת אתו"},{"number":8,"verse":"ח נבוב לחת תעשה אתו כאשר הראה אתך בהר כן יעשו {ס}"},{"number":9,"verse":"ט ועשית את חצר המשכן--לפאת נגב תימנה קלעים לחצר שש משזר מאה באמה ארך לפאה האחת"},{"number":10,"verse":"י ועמדיו עשרים ואדניהם עשרים נחשת ווי העמדים וחשקיהם כסף"},{"number":11,"verse":"יא וכן לפאת צפון בארך קלעים מאה ארך ועמדו עשרים ואדניהם עשרים נחשת ווי העמדים וחשקיהם כסף"},{"number":12,"verse":"יב ורחב החצר לפאת ים קלעים חמשים אמה עמדיהם עשרה ואדניהם עשרה"},{"number":13,"verse":"יג ורחב החצר לפאת קדמה מזרחה--חמשים אמה"},{"number":14,"verse":"יד וחמש עשרה אמה קלעים לכתף עמדיהם שלשה ואדניהם שלשה"},{"number":15,"verse":"טו ולכתף השנית--חמש עשרה קלעים עמדיהם שלשה ואדניהם שלשה"},{"number":16,"verse":"טז ולשער החצר מסך עשרים אמה תכלת וארגמן ותולעת שני ושש משזר--מעשה רקם עמדיהם ארבעה ואדניהם ארבעה"},{"number":17,"verse":"יז כל עמודי החצר סביב מחשקים כסף וויהם כסף ואדניהם נחשת"},{"number":18,"verse":"יח ארך החצר מאה באמה ורחב חמשים בחמשים וקמה חמש אמות--שש משזר ואדניהם נחשת"},{"number":19,"verse":"יט לכל כלי המשכן בכל עבדתו וכל יתדתיו וכל יתדת החצר נחשת {ס}"},{"number":20,"verse":"כ ואתה תצוה את בני ישראל ויקחו אליך שמן זית זך כתית--למאור להעלת נר תמיד"},{"number":21,"verse":"כא באהל מועד מחוץ לפרכת אשר על העדת יערך אתו אהרן ובניו מערב עד בקר--לפני יהוה חקת עולם לדרתם מאת בני ישראל {ס}"}]}