{"bibleAbbr":"HAC","bookName":"Exodus","bookEnglishName":"Exodus","chapterNumber":5,"verses":[{"number":1,"verse":"א ואחר באו משה ואהרן ויאמרו אל פרעה כה אמר יהוה אלהי ישראל שלח את עמי ויחגו לי במדבר"},{"number":2,"verse":"ב ויאמר פרעה--מי יהוה אשר אשמע בקלו לשלח את ישראל לא ידעתי את יהוה וגם את ישראל לא אשלח"},{"number":3,"verse":"ג ויאמרו אלהי העברים נקרא עלינו נלכה נא דרך שלשת ימים במדבר ונזבחה ליהוה אלהינו--פן יפגענו בדבר או בחרב"},{"number":4,"verse":"ד ויאמר אלהם מלך מצרים למה משה ואהרן תפריעו את העם ממעשיו לכו לסבלתיכם"},{"number":5,"verse":"ה ויאמר פרעה הן רבים עתה עם הארץ והשבתם אתם מסבלתם"},{"number":6,"verse":"ו ויצו פרעה ביום ההוא את הנגשים בעם ואת שטריו לאמר"},{"number":7,"verse":"ז לא תאספון לתת תבן לעם ללבן הלבנים--כתמול שלשם הם ילכו וקששו להם תבן"},{"number":8,"verse":"ח ואת מתכנת הלבנים אשר הם עשים תמול שלשם תשימו עליהם--לא תגרעו ממנו כי נרפים הם--על כן הם צעקים לאמר נלכה נזבחה לאלהינו"},{"number":9,"verse":"ט תכבד העבדה על האנשים ויעשו בה ואל ישעו בדברי שקר"},{"number":10,"verse":"י ויצאו נגשי העם ושטריו ויאמרו אל העם לאמר כה אמר פרעה אינני נתן לכם תבן"},{"number":11,"verse":"יא אתם לכו קחו לכם תבן מאשר תמצאו כי אין נגרע מעבדתכם דבר"},{"number":12,"verse":"יב ויפץ העם בכל ארץ מצרים לקשש קש לתבן"},{"number":13,"verse":"יג והנגשים אצים לאמר כלו מעשיכם דבר יום ביומו כאשר בהיות התבן"},{"number":14,"verse":"יד ויכו שטרי בני ישראל אשר שמו עלהם נגשי פרעה לאמר מדוע לא כליתם חקכם ללבן כתמול שלשם--גם תמול גם היום"},{"number":15,"verse":"טו ויבאו שטרי בני ישראל ויצעקו אל פרעה לאמר למה תעשה כה לעבדיך"},{"number":16,"verse":"טז תבן אין נתן לעבדיך ולבנים אמרים לנו עשו והנה עבדיך מכים וחטאת עמך"},{"number":17,"verse":"יז ויאמר נרפים אתם נרפים על כן אתם אמרים נלכה נזבחה ליהוה"},{"number":18,"verse":"יח ועתה לכו עבדו ותבן לא ינתן לכם ותכן לבנים תתנו"},{"number":19,"verse":"יט ויראו שטרי בני ישראל אתם--ברע לאמר לא תגרעו מלבניכם דבר יום ביומו"},{"number":20,"verse":"כ ויפגעו את משה ואת אהרן נצבים לקראתם בצאתם מאת פרעה"},{"number":21,"verse":"כא ויאמרו אלהם ירא יהוה עליכם וישפט אשר הבאשתם את ריחנו בעיני פרעה ובעיני עבדיו לתת חרב בידם להרגנו"},{"number":22,"verse":"כב וישב משה אל יהוה ויאמר אדני למה הרעתה לעם הזה--למה זה שלחתני"},{"number":23,"verse":"כג ומאז באתי אל פרעה לדבר בשמך הרע לעם הזה והצל לא הצלת את עמך"}]}