{"bibleAbbr":"HAC","bookName":"Exodus","bookEnglishName":"Exodus","chapterNumber":22,"verses":[{"number":1,"verse":"א אם במחתרת ימצא הגנב והכה ומת--אין לו דמים"},{"number":2,"verse":"ב אם זרחה השמש עליו דמים לו שלם ישלם--אם אין לו ונמכר בגנבתו"},{"number":3,"verse":"ג אם המצא תמצא בידו הגנבה משור עד חמור עד שה--חיים שנים ישלם {ס}"},{"number":4,"verse":"ד כי יבער איש שדה או כרם ושלח את בעירה ובער בשדה אחר--מיטב שדהו ומיטב כרמו ישלם {ס}"},{"number":5,"verse":"ה כי תצא אש ומצאה קצים ונאכל גדיש או הקמה או השדה--שלם ישלם המבער את הבערה {ס}"},{"number":6,"verse":"ו כי יתן איש אל רעהו כסף או כלים לשמר וגנב מבית האיש--אם ימצא הגנב ישלם שנים"},{"number":7,"verse":"ז אם לא ימצא הגנב ונקרב בעל הבית אל האלהים אם לא שלח ידו במלאכת רעהו"},{"number":8,"verse":"ח על כל דבר פשע על שור על חמור על שה על שלמה על כל אבדה אשר יאמר כי הוא זה--עד האלהים יבא דבר שניהם אשר ירשיען אלהים ישלם שנים לרעהו {ס}"},{"number":9,"verse":"ט כי יתן איש אל רעהו חמור או שור או שה וכל בהמה--לשמר ומת או נשבר או נשבה אין ראה"},{"number":10,"verse":"י שבעת יהוה תהיה בין שניהם--אם לא שלח ידו במלאכת רעהו ולקח בעליו ולא ישלם"},{"number":11,"verse":"יא ואם גנב יגנב מעמו--ישלם לבעליו"},{"number":12,"verse":"יב אם טרף יטרף יבאהו עד הטרפה לא ישלם {פ}"},{"number":13,"verse":"יג וכי ישאל איש מעם רעהו ונשבר או מת בעליו אין עמו שלם ישלם"},{"number":14,"verse":"יד אם בעליו עמו לא ישלם אם שכיר הוא בא בשכרו {ס}"},{"number":15,"verse":"טו וכי יפתה איש בתולה אשר לא ארשה--ושכב עמה מהר ימהרנה לו לאשה"},{"number":16,"verse":"טז אם מאן ימאן אביה לתתה לו--כסף ישקל כמהר הבתולת {ס}"},{"number":17,"verse":"יז מכשפה לא תחיה"},{"number":18,"verse":"יח כל שכב עם בהמה מות יומת {ס}"},{"number":19,"verse":"יט זבח לאלהים יחרם--בלתי ליהוה לבדו"},{"number":20,"verse":"כ וגר לא תונה ולא תלחצנו כי גרים הייתם בארץ מצרים"},{"number":21,"verse":"כא כל אלמנה ויתום לא תענון"},{"number":22,"verse":"כב אם ענה תענה אתו--כי אם צעק יצעק אלי שמע אשמע צעקתו"},{"number":23,"verse":"כג וחרה אפי והרגתי אתכם בחרב והיו נשיכם אלמנות ובניכם יתמים {פ}"},{"number":24,"verse":"כד אם כסף תלוה את עמי את העני עמך--לא תהיה לו כנשה לא תשימון עליו נשך"},{"number":25,"verse":"כה אם חבל תחבל שלמת רעך--עד בא השמש תשיבנו לו"},{"number":26,"verse":"כו כי הוא כסותה לבדה הוא שמלתו לערו במה ישכב--והיה כי יצעק אלי ושמעתי כי חנון אני {ס}"},{"number":27,"verse":"כז אלהים לא תקלל ונשיא בעמך לא תאר"},{"number":28,"verse":"כח מלאתך ודמעך לא תאחר בכור בניך תתן לי"},{"number":29,"verse":"כט כן תעשה לשרך לצאנך שבעת ימים יהיה עם אמו ביום השמיני תתנו לי"},{"number":30,"verse":"ל ואנשי קדש תהיון לי ובשר בשדה טרפה לא תאכלו לכלב תשלכון אתו {ס}"}]}