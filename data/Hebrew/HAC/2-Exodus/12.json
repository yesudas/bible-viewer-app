{"bibleAbbr":"HAC","bookName":"Exodus","bookEnglishName":"Exodus","chapterNumber":12,"verses":[{"number":1,"verse":"א ויאמר יהוה אל משה ואל אהרן בארץ מצרים לאמר"},{"number":2,"verse":"ב החדש הזה לכם ראש חדשים ראשון הוא לכם לחדשי השנה"},{"number":3,"verse":"ג דברו אל כל עדת ישראל לאמר בעשר לחדש הזה ויקחו להם איש שה לבית אבת--שה לבית"},{"number":4,"verse":"ד ואם ימעט הבית מהיות משה--ולקח הוא ושכנו הקרב אל ביתו במכסת נפשת איש לפי אכלו תכסו על השה"},{"number":5,"verse":"ה שה תמים זכר בן שנה יהיה לכם מן הכבשים ומן העזים תקחו"},{"number":6,"verse":"ו והיה לכם למשמרת עד ארבעה עשר יום לחדש הזה ושחטו אתו כל קהל עדת ישראל--בין הערבים"},{"number":7,"verse":"ז ולקחו מן הדם ונתנו על שתי המזוזת ועל המשקוף--על הבתים אשר יאכלו אתו בהם"},{"number":8,"verse":"ח ואכלו את הבשר בלילה הזה צלי אש ומצות על מררים יאכלהו"},{"number":9,"verse":"ט אל תאכלו ממנו נא ובשל מבשל במים כי אם צלי אש ראשו על כרעיו ועל קרבו"},{"number":10,"verse":"י ולא תותירו ממנו עד בקר והנתר ממנו עד בקר באש תשרפו"},{"number":11,"verse":"יא וככה תאכלו אתו--מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא ליהוה"},{"number":12,"verse":"יב ועברתי בארץ מצרים בלילה הזה והכיתי כל בכור בארץ מצרים מאדם ועד בהמה ובכל אלהי מצרים אעשה שפטים אני יהוה"},{"number":13,"verse":"יג והיה הדם לכם לאת על הבתים אשר אתם שם וראיתי את הדם ופסחתי עלכם ולא יהיה בכם נגף למשחית בהכתי בארץ מצרים"},{"number":14,"verse":"יד והיה היום הזה לכם לזכרון וחגתם אתו חג ליהוה לדרתיכם חקת עולם תחגהו"},{"number":15,"verse":"טו שבעת ימים מצות תאכלו--אך ביום הראשון תשביתו שאר מבתיכם כי כל אכל חמץ ונכרתה הנפש ההוא מישראל--מיום הראשן עד יום השבעי"},{"number":16,"verse":"טז וביום הראשון מקרא קדש וביום השביעי מקרא קדש יהיה לכם כל מלאכה לא יעשה בהם--אך אשר יאכל לכל נפש הוא לבדו יעשה לכם"},{"number":17,"verse":"יז ושמרתם את המצות כי בעצם היום הזה הוצאתי את צבאותיכם מארץ מצרים ושמרתם את היום הזה לדרתיכם--חקת עולם"},{"number":18,"verse":"יח בראשן בארבעה עשר יום לחדש בערב תאכלו מצת עד יום האחד ועשרים לחדש--בערב"},{"number":19,"verse":"יט שבעת ימים--שאר לא ימצא בבתיכם כי כל אכל מחמצת ונכרתה הנפש ההוא מעדת ישראל--בגר ובאזרח הארץ"},{"number":20,"verse":"כ כל מחמצת לא תאכלו בכל מושבתיכם תאכלו מצות {פ}"},{"number":21,"verse":"כא ויקרא משה לכל זקני ישראל ויאמר אלהם משכו וקחו לכם צאן למשפחתיכם--ושחטו הפסח"},{"number":22,"verse":"כב ולקחתם אגדת אזוב וטבלתם בדם אשר בסף והגעתם אל המשקוף ואל שתי המזוזת מן הדם אשר בסף ואתם לא תצאו איש מפתח ביתו--עד בקר"},{"number":23,"verse":"כג ועבר יהוה לנגף את מצרים וראה את הדם על המשקוף ועל שתי המזוזת ופסח יהוה על הפתח ולא יתן המשחית לבא אל בתיכם לנגף"},{"number":24,"verse":"כד ושמרתם את הדבר הזה לחק לך ולבניך עד עולם"},{"number":25,"verse":"כה והיה כי תבאו אל הארץ אשר יתן יהוה לכם--כאשר דבר ושמרתם את העבדה הזאת"},{"number":26,"verse":"כו והיה כי יאמרו אליכם בניכם מה העבדה הזאת לכם"},{"number":27,"verse":"כז ואמרתם זבח פסח הוא ליהוה אשר פסח על בתי בני ישראל במצרים בנגפו את מצרים ואת בתינו הציל ויקד העם וישתחוו"},{"number":28,"verse":"כח וילכו ויעשו בני ישראל כאשר צוה יהוה את משה ואהרן כן עשו {ס}"},{"number":29,"verse":"כט ויהי בחצי הלילה ויהוה הכה כל בכור בארץ מצרים מבכר פרעה הישב על כסאו עד בכור השבי אשר בבית הבור וכל בכור בהמה"},{"number":30,"verse":"ל ויקם פרעה לילה הוא וכל עבדיו וכל מצרים ותהי צעקה גדלה במצרים כי אין בית אשר אין שם מת"},{"number":31,"verse":"לא ויקרא למשה ולאהרן לילה ויאמר קומו צאו מתוך עמי--גם אתם גם בני ישראל ולכו עבדו את יהוה כדברכם"},{"number":32,"verse":"לב גם צאנכם גם בקרכם קחו כאשר דברתם ולכו וברכתם גם אתי"},{"number":33,"verse":"לג ותחזק מצרים על העם למהר לשלחם מן הארץ כי אמרו כלנו מתים"},{"number":34,"verse":"לד וישא העם את בצקו טרם יחמץ משארתם צררת בשמלתם על שכמם"},{"number":35,"verse":"לה ובני ישראל עשו כדבר משה וישאלו ממצרים כלי כסף וכלי זהב ושמלת"},{"number":36,"verse":"לו ויהוה נתן את חן העם בעיני מצרים--וישאלום וינצלו את מצרים {פ}"},{"number":37,"verse":"לז ויסעו בני ישראל מרעמסס סכתה כשש מאות אלף רגלי הגברים לבד מטף"},{"number":38,"verse":"לח וגם ערב רב עלה אתם וצאן ובקר מקנה כבד מאד"},{"number":39,"verse":"לט ויאפו את הבצק אשר הוציאו ממצרים עגת מצות--כי לא חמץ כי גרשו ממצרים ולא יכלו להתמהמה וגם צדה לא עשו להם"},{"number":40,"verse":"מ ומושב בני ישראל אשר ישבו במצרים--שלשים שנה וארבע מאות שנה"},{"number":41,"verse":"מא ויהי מקץ שלשים שנה וארבע מאות שנה ויהי בעצם היום הזה יצאו כל צבאות יהוה מארץ מצרים"},{"number":42,"verse":"מב ליל שמרים הוא ליהוה להוציאם מארץ מצרים הוא הלילה הזה ליהוה שמרים לכל בני ישראל לדרתם {פ}"},{"number":43,"verse":"מג ויאמר יהוה אל משה ואהרן זאת חקת הפסח כל בן נכר לא יאכל בו"},{"number":44,"verse":"מד וכל עבד איש מקנת כסף--ומלתה אתו אז יאכל בו"},{"number":45,"verse":"מה תושב ושכיר לא יאכל בו"},{"number":46,"verse":"מו בבית אחד יאכל לא תוציא מן הבית מן הבשר חוצה ועצם לא תשברו בו"},{"number":47,"verse":"מז כל עדת ישראל יעשו אתו"},{"number":48,"verse":"מח וכי יגור אתך גר ועשה פסח ליהוה--המול לו כל זכר ואז יקרב לעשתו והיה כאזרח הארץ וכל ערל לא יאכל בו"},{"number":49,"verse":"מט תורה אחת יהיה לאזרח ולגר הגר בתוככם"},{"number":50,"verse":"נ ויעשו כל בני ישראל כאשר צוה יהוה את משה ואת אהרן כן עשו {ס}"},{"number":51,"verse":"נא ויהי בעצם היום הזה הוציא יהוה את בני ישראל מארץ מצרים--על צבאתם {פ}"}]}