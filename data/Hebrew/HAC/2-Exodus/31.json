{"bibleAbbr":"HAC","bookName":"Exodus","bookEnglishName":"Exodus","chapterNumber":31,"verses":[{"number":1,"verse":"א וידבר יהוה אל משה לאמר"},{"number":2,"verse":"ב ראה קראתי בשם בצלאל בן אורי בן חור למטה יהודה"},{"number":3,"verse":"ג ואמלא אתו רוח אלהים בחכמה ובתבונה ובדעת ובכל מלאכה"},{"number":4,"verse":"ד לחשב מחשבת לעשות בזהב ובכסף ובנחשת"},{"number":5,"verse":"ה ובחרשת אבן למלאת ובחרשת עץ לעשות בכל מלאכה"},{"number":6,"verse":"ו ואני הנה נתתי אתו את אהליאב בן אחיסמך למטה דן ובלב כל חכם לב נתתי חכמה ועשו את כל אשר צויתך"},{"number":7,"verse":"ז את אהל מועד ואת הארן לעדת ואת הכפרת אשר עליו ואת כל כלי האהל"},{"number":8,"verse":"ח ואת השלחן ואת כליו ואת המנרה הטהרה ואת כל כליה ואת מזבח הקטרת"},{"number":9,"verse":"ט ואת מזבח העלה ואת כל כליו ואת הכיור ואת כנו"},{"number":10,"verse":"י ואת בגדי השרד ואת בגדי הקדש לאהרן הכהן ואת בגדי בניו לכהן"},{"number":11,"verse":"יא ואת שמן המשחה ואת קטרת הסמים לקדש ככל אשר צויתך יעשו {פ}"},{"number":12,"verse":"יב ויאמר יהוה אל משה לאמר"},{"number":13,"verse":"יג ואתה דבר אל בני ישראל לאמר אך את שבתתי תשמרו כי אות הוא ביני וביניכם לדרתיכם--לדעת כי אני יהוה מקדשכם"},{"number":14,"verse":"יד ושמרתם את השבת כי קדש הוא לכם מחלליה מות יומת--כי כל העשה בה מלאכה ונכרתה הנפש ההוא מקרב עמיה"},{"number":15,"verse":"טו ששת ימים יעשה מלאכה וביום השביעי שבת שבתון קדש ליהוה כל העשה מלאכה ביום השבת מות יומת"},{"number":16,"verse":"טז ושמרו בני ישראל את השבת לעשות את השבת לדרתם ברית עולם"},{"number":17,"verse":"יז ביני ובין בני ישראל--אות הוא לעלם כי ששת ימים עשה יהוה את השמים ואת הארץ וביום השביעי שבת וינפש {ס}"},{"number":18,"verse":"יח ויתן אל משה ככלתו לדבר אתו בהר סיני שני לחת העדת--לחת אבן כתבים באצבע אלהים"}]}