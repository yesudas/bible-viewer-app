{"bibleAbbr":"HAC","bookName":"Exodus","bookEnglishName":"Exodus","chapterNumber":40,"verses":[{"number":1,"verse":"א וידבר יהוה אל משה לאמר"},{"number":2,"verse":"ב ביום החדש הראשון באחד לחדש תקים את משכן אהל מועד"},{"number":3,"verse":"ג ושמת שם את ארון העדות וסכת על הארן את הפרכת"},{"number":4,"verse":"ד והבאת את השלחן וערכת את ערכו והבאת את המנרה והעלית את נרתיה"},{"number":5,"verse":"ה ונתתה את מזבח הזהב לקטרת לפני ארון העדת ושמת את מסך הפתח למשכן"},{"number":6,"verse":"ו ונתתה את מזבח העלה לפני פתח משכן אהל מועד"},{"number":7,"verse":"ז ונתת את הכיר בין אהל מועד ובין המזבח ונתת שם מים"},{"number":8,"verse":"ח ושמת את החצר סביב ונתת את מסך שער החצר"},{"number":9,"verse":"ט ולקחת את שמן המשחה ומשחת את המשכן ואת כל אשר בו וקדשת אתו ואת כל כליו והיה קדש"},{"number":10,"verse":"י ומשחת את מזבח העלה ואת כל כליו וקדשת את המזבח והיה המזבח קדש קדשים"},{"number":11,"verse":"יא ומשחת את הכיר ואת כנו וקדשת אתו"},{"number":12,"verse":"יב והקרבת את אהרן ואת בניו אל פתח אהל מועד ורחצת אתם במים"},{"number":13,"verse":"יג והלבשת את אהרן את בגדי הקדש ומשחת אתו וקדשת אתו וכהן לי"},{"number":14,"verse":"יד ואת בניו תקריב והלבשת אתם כתנת"},{"number":15,"verse":"טו ומשחת אתם כאשר משחת את אביהם וכהנו לי והיתה להית להם משחתם לכהנת עולם--לדרתם"},{"number":16,"verse":"טז ויעש משה ככל אשר צוה יהוה אתו--כן עשה {ס}"},{"number":17,"verse":"יז ויהי בחדש הראשון בשנה השנית--באחד לחדש הוקם המשכן"},{"number":18,"verse":"יח ויקם משה את המשכן ויתן את אדניו וישם את קרשיו ויתן את בריחיו ויקם את עמודיו"},{"number":19,"verse":"יט ויפרש את האהל על המשכן וישם את מכסה האהל עליו מלמעלה--כאשר צוה יהוה את משה {ס}"},{"number":20,"verse":"כ ויקח ויתן את העדת אל הארן וישם את הבדים על הארן ויתן את הכפרת על הארן מלמעלה"},{"number":21,"verse":"כא ויבא את הארן אל המשכן וישם את פרכת המסך ויסך על ארון העדות--כאשר צוה יהוה את משה {ס}"},{"number":22,"verse":"כב ויתן את השלחן באהל מועד על ירך המשכן צפנה מחוץ לפרכת"},{"number":23,"verse":"כג ויערך עליו ערך לחם לפני יהוה--כאשר צוה יהוה את משה {ס}"},{"number":24,"verse":"כד וישם את המנרה באהל מועד נכח השלחן על ירך המשכן נגבה"},{"number":25,"verse":"כה ויעל הנרת לפני יהוה--כאשר צוה יהוה את משה {ס}"},{"number":26,"verse":"כו וישם את מזבח הזהב באהל מועד לפני הפרכת"},{"number":27,"verse":"כז ויקטר עליו קטרת סמים--כאשר צוה יהוה את משה {ס}"},{"number":28,"verse":"כח וישם את מסך הפתח למשכן"},{"number":29,"verse":"כט ואת מזבח העלה שם פתח משכן אהל מועד ויעל עליו את העלה ואת המנחה--כאשר צוה יהוה את משה {ס}"},{"number":30,"verse":"ל וישם את הכיר בין אהל מועד ובין המזבח ויתן שמה מים לרחצה"},{"number":31,"verse":"לא ורחצו ממנו משה ואהרן ובניו את ידיהם ואת רגליהם"},{"number":32,"verse":"לב בבאם אל אהל מועד ובקרבתם אל המזבח--ירחצו כאשר צוה יהוה את משה {ס}"},{"number":33,"verse":"לג ויקם את החצר סביב למשכן ולמזבח ויתן את מסך שער החצר ויכל משה את המלאכה {פ}"},{"number":34,"verse":"לד ויכס הענן את אהל מועד וכבוד יהוה מלא את המשכן"},{"number":35,"verse":"לה ולא יכל משה לבוא אל אהל מועד--כי שכן עליו הענן וכבוד יהוה מלא את המשכן"},{"number":36,"verse":"לו ובהעלות הענן מעל המשכן יסעו בני ישראל בכל מסעיהם"},{"number":37,"verse":"לז ואם לא יעלה הענן--ולא יסעו עד יום העלתו"},{"number":38,"verse":"לח כי ענן יהוה על המשכן יומם ואש תהיה לילה בו--לעיני כל בית ישראל בכל מסעיהם {ש}"}]}