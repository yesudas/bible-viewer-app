{"bibleAbbr":"HAC","bookName":"Exodus","bookEnglishName":"Exodus","chapterNumber":19,"verses":[{"number":1,"verse":"א בחדש השלישי לצאת בני ישראל מארץ מצרים--ביום הזה באו מדבר סיני"},{"number":2,"verse":"ב ויסעו מרפידים ויבאו מדבר סיני ויחנו במדבר ויחן שם ישראל נגד ההר"},{"number":3,"verse":"ג ומשה עלה אל האלהים ויקרא אליו יהוה מן ההר לאמר כה תאמר לבית יעקב ותגיד לבני ישראל"},{"number":4,"verse":"ד אתם ראיתם אשר עשיתי למצרים ואשא אתכם על כנפי נשרים ואבא אתכם אלי"},{"number":5,"verse":"ה ועתה אם שמוע תשמעו בקלי ושמרתם את בריתי--והייתם לי סגלה מכל העמים כי לי כל הארץ"},{"number":6,"verse":"ו ואתם תהיו לי ממלכת כהנים וגוי קדוש אלה הדברים אשר תדבר אל בני ישראל"},{"number":7,"verse":"ז ויבא משה ויקרא לזקני העם וישם לפניהם את כל הדברים האלה אשר צוהו יהוה"},{"number":8,"verse":"ח ויענו כל העם יחדו ויאמרו כל אשר דבר יהוה נעשה וישב משה את דברי העם אל יהוה"},{"number":9,"verse":"ט ויאמר יהוה אל משה הנה אנכי בא אליך בעב הענן בעבור ישמע העם בדברי עמך וגם בך יאמינו לעולם ויגד משה את דברי העם אל יהוה"},{"number":10,"verse":"י ויאמר יהוה אל משה לך אל העם וקדשתם היום ומחר וכבסו שמלתם"},{"number":11,"verse":"יא והיו נכנים ליום השלישי כי ביום השלשי ירד יהוה לעיני כל העם--על הר סיני"},{"number":12,"verse":"יב והגבלת את העם סביב לאמר השמרו לכם עלות בהר ונגע בקצהו כל הנגע בהר מות יומת"},{"number":13,"verse":"יג לא תגע בו יד כי סקול יסקל או ירה יירה--אם בהמה אם איש לא יחיה במשך היבל המה יעלו בהר"},{"number":14,"verse":"יד וירד משה מן ההר אל העם ויקדש את העם ויכבסו שמלתם"},{"number":15,"verse":"טו ויאמר אל העם היו נכנים לשלשת ימים אל תגשו אל אשה"},{"number":16,"verse":"טז ויהי ביום השלישי בהית הבקר ויהי קלת וברקים וענן כבד על ההר וקל שפר חזק מאד ויחרד כל העם אשר במחנה"},{"number":17,"verse":"יז ויוצא משה את העם לקראת האלהים מן המחנה ויתיצבו בתחתית ההר"},{"number":18,"verse":"יח והר סיני עשן כלו מפני אשר ירד עליו יהוה באש ויעל עשנו כעשן הכבשן ויחרד כל ההר מאד"},{"number":19,"verse":"יט ויהי קול השפר הולך וחזק מאד משה ידבר והאלהים יעננו בקול"},{"number":20,"verse":"כ וירד יהוה על הר סיני אל ראש ההר ויקרא יהוה למשה אל ראש ההר ויעל משה"},{"number":21,"verse":"כא ויאמר יהוה אל משה רד העד בעם פן יהרסו אל יהוה לראות ונפל ממנו רב"},{"number":22,"verse":"כב וגם הכהנים הנגשים אל יהוה יתקדשו פן יפרץ בהם יהוה"},{"number":23,"verse":"כג ויאמר משה אל יהוה לא יוכל העם לעלת אל הר סיני כי אתה העדתה בנו לאמר הגבל את ההר וקדשתו"},{"number":24,"verse":"כד ויאמר אליו יהוה לך רד ועלית אתה ואהרן עמך והכהנים והעם אל יהרסו לעלת אל יהוה--פן יפרץ בם"},{"number":25,"verse":"כה וירד משה אל העם ויאמר אלהם {ס}"}]}