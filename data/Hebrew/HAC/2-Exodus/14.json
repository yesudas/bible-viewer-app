{"bibleAbbr":"HAC","bookName":"Exodus","bookEnglishName":"Exodus","chapterNumber":14,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל בני ישראל וישבו ויחנו לפני פי החירת בין מגדל ובין הים לפני בעל צפן נכחו תחנו על הים"},{"number":3,"verse":"ג ואמר פרעה לבני ישראל נבכים הם בארץ סגר עליהם המדבר"},{"number":4,"verse":"ד וחזקתי את לב פרעה ורדף אחריהם ואכבדה בפרעה ובכל חילו וידעו מצרים כי אני יהוה ויעשו כן"},{"number":5,"verse":"ה ויגד למלך מצרים כי ברח העם ויהפך לבב פרעה ועבדיו אל העם ויאמרו מה זאת עשינו כי שלחנו את ישראל מעבדנו"},{"number":6,"verse":"ו ויאסר את רכבו ואת עמו לקח עמו"},{"number":7,"verse":"ז ויקח שש מאות רכב בחור וכל רכב מצרים ושלשם על כלו"},{"number":8,"verse":"ח ויחזק יהוה את לב פרעה מלך מצרים וירדף אחרי בני ישראל ובני ישראל יצאים ביד רמה"},{"number":9,"verse":"ט וירדפו מצרים אחריהם וישיגו אותם חנים על הים כל סוס רכב פרעה ופרשיו וחילו--על פי החירת לפני בעל צפן"},{"number":10,"verse":"י ופרעה הקריב וישאו בני ישראל את עיניהם והנה מצרים נסע אחריהם וייראו מאד ויצעקו בני ישראל אל יהוה"},{"number":11,"verse":"יא ויאמרו אל משה המבלי אין קברים במצרים לקחתנו למות במדבר מה זאת עשית לנו להוציאנו ממצרים"},{"number":12,"verse":"יב הלא זה הדבר אשר דברנו אליך במצרים לאמר חדל ממנו ונעבדה את מצרים כי טוב לנו עבד את מצרים ממתנו במדבר"},{"number":13,"verse":"יג ויאמר משה אל העם אל תיראו--התיצבו וראו את ישועת יהוה אשר יעשה לכם היום כי אשר ראיתם את מצרים היום--לא תספו לראתם עוד עד עולם"},{"number":14,"verse":"יד יהוה ילחם לכם ואתם תחרשון {פ}"},{"number":15,"verse":"טו ויאמר יהוה אל משה מה תצעק אלי דבר אל בני ישראל ויסעו"},{"number":16,"verse":"טז ואתה הרם את מטך ונטה את ידך על הים--ובקעהו ויבאו בני ישראל בתוך הים ביבשה"},{"number":17,"verse":"יז ואני הנני מחזק את לב מצרים ויבאו אחריהם ואכבדה בפרעה ובכל חילו ברכבו ובפרשיו"},{"number":18,"verse":"יח וידעו מצרים כי אני יהוה בהכבדי בפרעה ברכבו ובפרשיו"},{"number":19,"verse":"יט ויסע מלאך האלהים ההלך לפני מחנה ישראל וילך מאחריהם ויסע עמוד הענן מפניהם ויעמד מאחריהם"},{"number":20,"verse":"כ ויבא בין מחנה מצרים ובין מחנה ישראל ויהי הענן והחשך ויאר את הלילה ולא קרב זה אל זה כל הלילה"},{"number":21,"verse":"כא ויט משה את ידו על הים ויולך יהוה את הים ברוח קדים עזה כל הלילה וישם את הים לחרבה ויבקעו המים"},{"number":22,"verse":"כב ויבאו בני ישראל בתוך הים ביבשה והמים להם חומה מימינם ומשמאלם"},{"number":23,"verse":"כג וירדפו מצרים ויבאו אחריהם--כל סוס פרעה רכבו ופרשיו אל תוך הים"},{"number":24,"verse":"כד ויהי באשמרת הבקר וישקף יהוה אל מחנה מצרים בעמוד אש וענן ויהם את מחנה מצרים"},{"number":25,"verse":"כה ויסר את אפן מרכבתיו וינהגהו בכבדת ויאמר מצרים אנוסה מפני ישראל--כי יהוה נלחם להם במצרים {פ}"},{"number":26,"verse":"כו ויאמר יהוה אל משה נטה את ידך על הים וישבו המים על מצרים על רכבו ועל פרשיו"},{"number":27,"verse":"כז ויט משה את ידו על הים וישב הים לפנות בקר לאיתנו ומצרים נסים לקראתו וינער יהוה את מצרים בתוך הים"},{"number":28,"verse":"כח וישבו המים ויכסו את הרכב ואת הפרשים לכל חיל פרעה הבאים אחריהם בים לא נשאר בהם עד אחד"},{"number":29,"verse":"כט ובני ישראל הלכו ביבשה בתוך הים והמים להם חמה מימינם ומשמאלם"},{"number":30,"verse":"ל ויושע יהוה ביום ההוא את ישראל--מיד מצרים וירא ישראל את מצרים מת על שפת הים"},{"number":31,"verse":"לא וירא ישראל את היד הגדלה אשר עשה יהוה במצרים וייראו העם את יהוה ויאמינו ביהוה ובמשה עבדו {ר} {ש}"}]}