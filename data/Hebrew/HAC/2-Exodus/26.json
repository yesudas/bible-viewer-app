{"bibleAbbr":"HAC","bookName":"Exodus","bookEnglishName":"Exodus","chapterNumber":26,"verses":[{"number":1,"verse":"א ואת המשכן תעשה עשר יריעת שש משזר ותכלת וארגמן ותלעת שני--כרבים מעשה חשב תעשה אתם"},{"number":2,"verse":"ב ארך היריעה האחת שמנה ועשרים באמה ורחב ארבע באמה היריעה האחת מדה אחת לכל היריעת"},{"number":3,"verse":"ג חמש היריעת תהיין חברת אשה אל אחתה וחמש יריעת חברת אשה אל אחתה"},{"number":4,"verse":"ד ועשית ללאת תכלת על שפת היריעה האחת מקצה בחברת וכן תעשה בשפת היריעה הקיצונה במחברת השנית"},{"number":5,"verse":"ה חמשים ללאת תעשה ביריעה האחת וחמשים ללאת תעשה בקצה היריעה אשר במחברת השנית מקבילת הללאת אשה אל אחתה"},{"number":6,"verse":"ו ועשית חמשים קרסי זהב וחברת את היריעת אשה אל אחתה בקרסים והיה המשכן אחד"},{"number":7,"verse":"ז ועשית יריעת עזים לאהל על המשכן עשתי עשרה יריעת תעשה אתם"},{"number":8,"verse":"ח ארך היריעה האחת שלשים באמה ורחב ארבע באמה היריעה האחת מדה אחת לעשתי עשרה יריעת"},{"number":9,"verse":"ט וחברת את חמש היריעת לבד ואת שש היריעת לבד וכפלת את היריעה הששית אל מול פני האהל"},{"number":10,"verse":"י ועשית חמשים ללאת על שפת היריעה האחת הקיצנה בחברת וחמשים ללאת על שפת היריעה החברת השנית"},{"number":11,"verse":"יא ועשית קרסי נחשת חמשים והבאת את הקרסים בללאת וחברת את האהל והיה אחד"},{"number":12,"verse":"יב וסרח העדף ביריעת האהל--חצי היריעה העדפת תסרח על אחרי המשכן"},{"number":13,"verse":"יג והאמה מזה והאמה מזה בעדף בארך יריעת האהל יהיה סרוח על צדי המשכן מזה ומזה--לכסתו"},{"number":14,"verse":"יד ועשית מכסה לאהל ערת אילם מאדמים ומכסה ערת תחשים מלמעלה {פ}"},{"number":15,"verse":"טו ועשית את הקרשים למשכן עצי שטים עמדים"},{"number":16,"verse":"טז עשר אמות ארך הקרש ואמה וחצי האמה רחב הקרש האחד"},{"number":17,"verse":"יז שתי ידות לקרש האחד--משלבת אשה אל אחתה כן תעשה לכל קרשי המשכן"},{"number":18,"verse":"יח ועשית את הקרשים למשכן עשרים קרש לפאת נגבה תימנה"},{"number":19,"verse":"יט וארבעים אדני כסף תעשה תחת עשרים הקרש שני אדנים תחת הקרש האחד לשתי ידתיו ושני אדנים תחת הקרש האחד לשתי ידתיו"},{"number":20,"verse":"כ ולצלע המשכן השנית לפאת צפון עשרים קרש"},{"number":21,"verse":"כא וארבעים אדניהם כסף שני אדנים תחת הקרש האחד ושני אדנים תחת הקרש האחד"},{"number":22,"verse":"כב ולירכתי המשכן ימה תעשה ששה קרשים"},{"number":23,"verse":"כג ושני קרשים תעשה למקצעת המשכן--בירכתים"},{"number":24,"verse":"כד ויהיו תאמם מלמטה ויחדו יהיו תמים על ראשו אל הטבעת האחת כן יהיה לשניהם לשני המקצעת יהיו"},{"number":25,"verse":"כה והיו שמנה קרשים ואדניהם כסף ששה עשר אדנים שני אדנים תחת הקרש האחד ושני אדנים תחת הקרש האחד"},{"number":26,"verse":"כו ועשית בריחם עצי שטים חמשה לקרשי צלע המשכן האחד"},{"number":27,"verse":"כז וחמשה בריחם לקרשי צלע המשכן השנית וחמשה בריחם לקרשי צלע המשכן לירכתים ימה"},{"number":28,"verse":"כח והבריח התיכן בתוך הקרשים מברח מן הקצה אל הקצה"},{"number":29,"verse":"כט ואת הקרשים תצפה זהב ואת טבעתיהם תעשה זהב--בתים לבריחם וצפית את הבריחם זהב"},{"number":30,"verse":"ל והקמת את המשכן כמשפטו--אשר הראית בהר {ס}"},{"number":31,"verse":"לא ועשית פרכת תכלת וארגמן ותולעת שני--ושש משזר מעשה חשב יעשה אתה כרבים"},{"number":32,"verse":"לב ונתתה אתה על ארבעה עמודי שטים מצפים זהב וויהם זהב--על ארבעה אדני כסף"},{"number":33,"verse":"לג ונתתה את הפרכת תחת הקרסים והבאת שמה מבית לפרכת את ארון העדות והבדילה הפרכת לכם בין הקדש ובין קדש הקדשים"},{"number":34,"verse":"לד ונתת את הכפרת על ארון העדת--בקדש הקדשים"},{"number":35,"verse":"לה ושמת את השלחן מחוץ לפרכת ואת המנרה נכח השלחן על צלע המשכן תימנה והשלחן--תתן על צלע צפון"},{"number":36,"verse":"לו ועשית מסך לפתח האהל תכלת וארגמן ותולעת שני ושש משזר מעשה רקם"},{"number":37,"verse":"לז ועשית למסך חמשה עמודי שטים וצפית אתם זהב וויהם זהב ויצקת להם חמשה אדני נחשת {ס}"}]}