{"bibleAbbr":"HAC","bookName":"Exodus","bookEnglishName":"Exodus","chapterNumber":39,"verses":[{"number":1,"verse":"א ומן התכלת והארגמן ותולעת השני עשו בגדי שרד לשרת בקדש ויעשו את בגדי הקדש אשר לאהרן כאשר צוה יהוה את משה {פ}"},{"number":2,"verse":"ב ויעש את האפד זהב תכלת וארגמן ותולעת שני--ושש משזר"},{"number":3,"verse":"ג וירקעו את פחי הזהב וקצץ פתילם לעשות בתוך התכלת ובתוך הארגמן ובתוך תולעת השני ובתוך השש--מעשה חשב"},{"number":4,"verse":"ד כתפת עשו לו חברת--על שני קצוותו (קצותיו) חבר"},{"number":5,"verse":"ה וחשב אפדתו אשר עליו ממנו הוא כמעשהו זהב תכלת וארגמן ותולעת שני ושש משזר--כאשר צוה יהוה את משה {ס}"},{"number":6,"verse":"ו ויעשו את אבני השהם מסבת משבצת זהב מפתחת פתוחי חותם על שמות בני ישראל"},{"number":7,"verse":"ז וישם אתם על כתפת האפד--אבני זכרון לבני ישראל כאשר צוה יהוה את משה {פ}"},{"number":8,"verse":"ח ויעש את החשן מעשה חשב כמעשה אפד זהב תכלת וארגמן ותולעת שני--ושש משזר"},{"number":9,"verse":"ט רבוע היה כפול עשו את החשן--זרת ארכו וזרת רחבו כפול"},{"number":10,"verse":"י וימלאו בו--ארבעה טורי אבן טור אדם פטדה וברקת--הטור האחד"},{"number":11,"verse":"יא והטור השני--נפך ספיר ויהלם"},{"number":12,"verse":"יב והטור השלישי--לשם שבו ואחלמה"},{"number":13,"verse":"יג והטור הרביעי--תרשיש שהם וישפה מוסבת משבצת זהב במלאתם"},{"number":14,"verse":"יד והאבנים על שמת בני ישראל הנה שתים עשרה--על שמתם פתוחי חתם איש על שמו לשנים עשר שבט"},{"number":15,"verse":"טו ויעשו על החשן שרשרת גבלת מעשה עבת זהב טהור"},{"number":16,"verse":"טז ויעשו שתי משבצת זהב ושתי טבעת זהב ויתנו את שתי הטבעת על שני קצות החשן"},{"number":17,"verse":"יז ויתנו שתי העבתת הזהב על שתי הטבעת--על קצות החשן"},{"number":18,"verse":"יח ואת שתי קצות שתי העבתת נתנו על שתי המשבצת ויתנם על כתפת האפד אל מול פניו"},{"number":19,"verse":"יט ויעשו שתי טבעת זהב וישימו על שני קצות החשן על שפתו--אשר אל עבר האפד ביתה"},{"number":20,"verse":"כ ויעשו שתי טבעת זהב ויתנם על שתי כתפת האפד מלמטה ממול פניו לעמת מחברתו--ממעל לחשב האפד"},{"number":21,"verse":"כא וירכסו את החשן מטבעתיו אל טבעת האפד בפתיל תכלת להית על חשב האפד ולא יזח החשן מעל האפד--כאשר צוה יהוה את משה {פ}"},{"number":22,"verse":"כב ויעש את מעיל האפד מעשה ארג כליל תכלת"},{"number":23,"verse":"כג ופי המעיל בתוכו כפי תחרא שפה לפיו סביב לא יקרע"},{"number":24,"verse":"כד ויעשו על שולי המעיל רמוני תכלת וארגמן ותולעת שני--משזר"},{"number":25,"verse":"כה ויעשו פעמני זהב טהור ויתנו את הפעמנים בתוך הרמנים על שולי המעיל סביב--בתוך הרמנים"},{"number":26,"verse":"כו פעמן ורמן פעמן ורמן על שולי המעיל סביב לשרת כאשר צוה יהוה את משה {ס}"},{"number":27,"verse":"כז ויעשו את הכתנת שש מעשה ארג לאהרן ולבניו"},{"number":28,"verse":"כח ואת המצנפת שש ואת פארי המגבעת שש ואת מכנסי הבד שש משזר"},{"number":29,"verse":"כט ואת האבנט שש משזר ותכלת וארגמן ותולעת שני--מעשה רקם כאשר צוה יהוה את משה {ס}"},{"number":30,"verse":"ל ויעשו את ציץ נזר הקדש זהב טהור ויכתבו עליו מכתב פתוחי חותם--קדש ליהוה"},{"number":31,"verse":"לא ויתנו עליו פתיל תכלת לתת על המצנפת מלמעלה כאשר צוה יהוה את משה {ס}"},{"number":32,"verse":"לב ותכל--כל עבדת משכן אהל מועד ויעשו בני ישראל--ככל אשר צוה יהוה את משה כן עשו {פ}"},{"number":33,"verse":"לג ויביאו את המשכן אל משה את האהל ואת כל כליו קרסיו קרשיו בריחו ועמדיו ואדניו"},{"number":34,"verse":"לד ואת מכסה עורת האילם המאדמים ואת מכסה ערת התחשים ואת פרכת המסך"},{"number":35,"verse":"לה את ארון העדת ואת בדיו ואת הכפרת"},{"number":36,"verse":"לו את השלחן את כל כליו ואת לחם הפנים"},{"number":37,"verse":"לז את המנרה הטהרה את נרתיה נרת המערכה--ואת כל כליה ואת שמן המאור"},{"number":38,"verse":"לח ואת מזבח הזהב ואת שמן המשחה ואת קטרת הסמים ואת מסך פתח האהל"},{"number":39,"verse":"לט את מזבח הנחשת ואת מכבר הנחשת אשר לו את בדיו ואת כל כליו את הכיר ואת כנו"},{"number":40,"verse":"מ את קלעי החצר את עמדיה ואת אדניה ואת המסך לשער החצר את מיתריו ויתדתיה ואת כל כלי עבדת המשכן--לאהל מועד"},{"number":41,"verse":"מא את בגדי השרד לשרת בקדש את בגדי הקדש לאהרן הכהן ואת בגדי בניו לכהן"},{"number":42,"verse":"מב ככל אשר צוה יהוה את משה כן עשו בני ישראל את כל העבדה"},{"number":43,"verse":"מג וירא משה את כל המלאכה והנה עשו אתה--כאשר צוה יהוה כן עשו ויברך אתם משה {פ}"}]}