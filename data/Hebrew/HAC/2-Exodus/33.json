{"bibleAbbr":"HAC","bookName":"Exodus","bookEnglishName":"Exodus","chapterNumber":33,"verses":[{"number":1,"verse":"א וידבר יהוה אל משה לך עלה מזה--אתה והעם אשר העלית מארץ מצרים אל הארץ אשר נשבעתי לאברהם ליצחק וליעקב לאמר לזרעך אתננה"},{"number":2,"verse":"ב ושלחתי לפניך מלאך וגרשתי את הכנעני האמרי והחתי והפרזי החוי והיבוסי"},{"number":3,"verse":"ג אל ארץ זבת חלב ודבש כי לא אעלה בקרבך כי עם קשה ערף אתה--פן אכלך בדרך"},{"number":4,"verse":"ד וישמע העם את הדבר הרע הזה--ויתאבלו ולא שתו איש עדיו עליו"},{"number":5,"verse":"ה ויאמר יהוה אל משה אמר אל בני ישראל אתם עם קשה ערף--רגע אחד אעלה בקרבך וכליתיך ועתה הורד עדיך מעליך ואדעה מה אעשה לך"},{"number":6,"verse":"ו ויתנצלו בני ישראל את עדים מהר חורב"},{"number":7,"verse":"ז ומשה יקח את האהל ונטה לו מחוץ למחנה הרחק מן המחנה וקרא לו אהל מועד והיה כל מבקש יהוה יצא אל אהל מועד אשר מחוץ למחנה"},{"number":8,"verse":"ח והיה כצאת משה אל האהל יקומו כל העם ונצבו איש פתח אהלו והביטו אחרי משה עד באו האהלה"},{"number":9,"verse":"ט והיה כבא משה האהלה ירד עמוד הענן ועמד פתח האהל ודבר עם משה"},{"number":10,"verse":"י וראה כל העם את עמוד הענן עמד פתח האהל וקם כל העם והשתחוו איש פתח אהלו"},{"number":11,"verse":"יא ודבר יהוה אל משה פנים אל פנים כאשר ידבר איש אל רעהו ושב אל המחנה ומשרתו יהושע בן נון נער לא ימיש מתוך האהל {פ}"},{"number":12,"verse":"יב ויאמר משה אל יהוה ראה אתה אמר אלי העל את העם הזה ואתה לא הודעתני את אשר תשלח עמי ואתה אמרת ידעתיך בשם וגם מצאת חן בעיני"},{"number":13,"verse":"יג ועתה אם נא מצאתי חן בעיניך הודעני נא את דרכך ואדעך למען אמצא חן בעיניך וראה כי עמך הגוי הזה"},{"number":14,"verse":"יד ויאמר פני ילכו והנחתי לך"},{"number":15,"verse":"טו ויאמר אליו אם אין פניך הלכים אל תעלנו מזה"},{"number":16,"verse":"טז ובמה יודע אפוא כי מצאתי חן בעיניך אני ועמך--הלוא בלכתך עמנו ונפלינו אני ועמך מכל העם אשר על פני האדמה {פ}"},{"number":17,"verse":"יז ויאמר יהוה אל משה גם את הדבר הזה אשר דברת אעשה כי מצאת חן בעיני ואדעך בשם"},{"number":18,"verse":"יח ויאמר הראני נא את כבדך"},{"number":19,"verse":"יט ויאמר אני אעביר כל טובי על פניך וקראתי בשם יהוה לפניך וחנתי את אשר אחן ורחמתי את אשר ארחם"},{"number":20,"verse":"כ ויאמר לא תוכל לראת את פני כי לא יראני האדם וחי"},{"number":21,"verse":"כא ויאמר יהוה הנה מקום אתי ונצבת על הצור"},{"number":22,"verse":"כב והיה בעבר כבדי ושמתיך בנקרת הצור ושכתי כפי עליך עד עברי"},{"number":23,"verse":"כג והסרתי את כפי וראית את אחרי ופני לא יראו {פ}"}]}