{"bibleAbbr":"HAC","bookName":"Exodus","bookEnglishName":"Exodus","chapterNumber":32,"verses":[{"number":1,"verse":"א וירא העם כי בשש משה לרדת מן ההר ויקהל העם על אהרן ויאמרו אליו קום עשה לנו אלהים אשר ילכו לפנינו--כי זה משה האיש אשר העלנו מארץ מצרים לא ידענו מה היה לו"},{"number":2,"verse":"ב ויאמר אלהם אהרן פרקו נזמי הזהב אשר באזני נשיכם בניכם ובנתיכם והביאו אלי"},{"number":3,"verse":"ג ויתפרקו כל העם את נזמי הזהב אשר באזניהם ויביאו אל אהרן"},{"number":4,"verse":"ד ויקח מידם ויצר אתו בחרט ויעשהו עגל מסכה ויאמרו--אלה אלהיך ישראל אשר העלוך מארץ מצרים"},{"number":5,"verse":"ה וירא אהרן ויבן מזבח לפניו ויקרא אהרן ויאמר חג ליהוה מחר"},{"number":6,"verse":"ו וישכימו ממחרת ויעלו עלת ויגשו שלמים וישב העם לאכל ושתו ויקמו לצחק {פ}"},{"number":7,"verse":"ז וידבר יהוה אל משה לך רד--כי שחת עמך אשר העלית מארץ מצרים"},{"number":8,"verse":"ח סרו מהר מן הדרך אשר צויתם--עשו להם עגל מסכה וישתחוו לו ויזבחו לו ויאמרו אלה אלהיך ישראל אשר העלוך מארץ מצרים"},{"number":9,"verse":"ט ויאמר יהוה אל משה ראיתי את העם הזה והנה עם קשה ערף הוא"},{"number":10,"verse":"י ועתה הניחה לי ויחר אפי בהם ואכלם ואעשה אותך לגוי גדול"},{"number":11,"verse":"יא ויחל משה את פני יהוה אלהיו ויאמר למה יהוה יחרה אפך בעמך אשר הוצאת מארץ מצרים בכח גדול וביד חזקה"},{"number":12,"verse":"יב למה יאמרו מצרים לאמר ברעה הוציאם להרג אתם בהרים ולכלתם מעל פני האדמה שוב מחרון אפך והנחם על הרעה לעמך"},{"number":13,"verse":"יג זכר לאברהם ליצחק ולישראל עבדיך אשר נשבעת להם בך ותדבר אלהם ארבה את זרעכם ככוכבי השמים וכל הארץ הזאת אשר אמרתי אתן לזרעכם ונחלו לעלם"},{"number":14,"verse":"יד וינחם יהוה על הרעה אשר דבר לעשות לעמו {פ}"},{"number":15,"verse":"טו ויפן וירד משה מן ההר ושני לחת העדת בידו לחת כתבים משני עבריהם--מזה ומזה הם כתבים"},{"number":16,"verse":"טז והלחת--מעשה אלהים המה והמכתב מכתב אלהים הוא--חרות על הלחת"},{"number":17,"verse":"יז וישמע יהושע את קול העם ברעה ויאמר אל משה קול מלחמה במחנה"},{"number":18,"verse":"יח ויאמר אין קול ענות גבורה ואין קול ענות חלושה קול ענות אנכי שמע"},{"number":19,"verse":"יט ויהי כאשר קרב אל המחנה וירא את העגל ומחלת ויחר אף משה וישלך מידו את הלחת וישבר אתם תחת ההר"},{"number":20,"verse":"כ ויקח את העגל אשר עשו וישרף באש ויטחן עד אשר דק ויזר על פני המים וישק את בני ישראל"},{"number":21,"verse":"כא ויאמר משה אל אהרן מה עשה לך העם הזה כי הבאת עליו חטאה גדלה"},{"number":22,"verse":"כב ויאמר אהרן אל יחר אף אדני אתה ידעת את העם כי ברע הוא"},{"number":23,"verse":"כג ויאמרו לי--עשה לנו אלהים אשר ילכו לפנינו כי זה משה האיש אשר העלנו מארץ מצרים--לא ידענו מה היה לו"},{"number":24,"verse":"כד ואמר להם למי זהב התפרקו ויתנו לי ואשלכהו באש ויצא העגל הזה"},{"number":25,"verse":"כה וירא משה את העם כי פרע הוא כי פרעה אהרן לשמצה בקמיהם"},{"number":26,"verse":"כו ויעמד משה בשער המחנה ויאמר מי ליהוה אלי ויאספו אליו כל בני לוי"},{"number":27,"verse":"כז ויאמר להם כה אמר יהוה אלהי ישראל שימו איש חרבו על ירכו עברו ושובו משער לשער במחנה והרגו איש את אחיו ואיש את רעהו ואיש את קרבו"},{"number":28,"verse":"כח ויעשו בני לוי כדבר משה ויפל מן העם ביום ההוא כשלשת אלפי איש"},{"number":29,"verse":"כט ויאמר משה מלאו ידכם היום ליהוה כי איש בבנו ובאחיו--ולתת עליכם היום ברכה"},{"number":30,"verse":"ל ויהי ממחרת ויאמר משה אל העם אתם חטאתם חטאה גדלה ועתה אעלה אל יהוה אולי אכפרה בעד חטאתכם"},{"number":31,"verse":"לא וישב משה אל יהוה ויאמר אנא חטא העם הזה חטאה גדלה ויעשו להם אלהי זהב"},{"number":32,"verse":"לב ועתה אם תשא חטאתם ואם אין--מחני נא מספרך אשר כתבת"},{"number":33,"verse":"לג ויאמר יהוה אל משה מי אשר חטא לי אמחנו מספרי"},{"number":34,"verse":"לד ועתה לך נחה את העם אל אשר דברתי לך--הנה מלאכי ילך לפניך וביום פקדי ופקדתי עלהם חטאתם"},{"number":35,"verse":"לה ויגף יהוה את העם על אשר עשו את העגל אשר עשה אהרן {ס}"}]}