{"bibleAbbr":"HAC","bookName":"Exodus","bookEnglishName":"Exodus","chapterNumber":37,"verses":[{"number":1,"verse":"א ויעש בצלאל את הארן עצי שטים אמתים וחצי ארכו ואמה וחצי רחבו ואמה וחצי קמתו"},{"number":2,"verse":"ב ויצפהו זהב טהור מבית ומחוץ ויעש לו זר זהב סביב"},{"number":3,"verse":"ג ויצק לו ארבע טבעת זהב על ארבע פעמתיו ושתי טבעת על צלעו האחת ושתי טבעת על צלעו השנית"},{"number":4,"verse":"ד ויעש בדי עצי שטים ויצף אתם זהב"},{"number":5,"verse":"ה ויבא את הבדים בטבעת על צלעת הארן לשאת את הארן"},{"number":6,"verse":"ו ויעש כפרת זהב טהור אמתים וחצי ארכה ואמה וחצי רחבה"},{"number":7,"verse":"ז ויעש שני כרבים זהב מקשה עשה אתם משני קצות הכפרת"},{"number":8,"verse":"ח כרוב אחד מקצה מזה וכרוב אחד מקצה מזה מן הכפרת עשה את הכרבים משני קצוותו (קצותיו)"},{"number":9,"verse":"ט ויהיו הכרבים פרשי כנפים למעלה סככים בכנפיהם על הכפרת ופניהם איש אל אחיו אל הכפרת--היו פני הכרבים {פ}"},{"number":10,"verse":"י ויעש את השלחן עצי שטים אמתים ארכו ואמה רחבו ואמה וחצי קמתו"},{"number":11,"verse":"יא ויצף אתו זהב טהור ויעש לו זר זהב סביב"},{"number":12,"verse":"יב ויעש לו מסגרת טפח סביב ויעש זר זהב למסגרתו סביב"},{"number":13,"verse":"יג ויצק לו ארבע טבעת זהב ויתן את הטבעת על ארבע הפאת אשר לארבע רגליו"},{"number":14,"verse":"יד לעמת המסגרת היו הטבעת בתים לבדים לשאת את השלחן"},{"number":15,"verse":"טו ויעש את הבדים עצי שטים ויצף אתם זהב לשאת את השלחן"},{"number":16,"verse":"טז ויעש את הכלים אשר על השלחן את קערתיו ואת כפתיו ואת מנקיתיו ואת הקשות אשר יסך בהן--זהב טהור {פ}"},{"number":17,"verse":"יז ויעש את המנרה זהב טהור מקשה עשה את המנרה ירכה וקנה--גביעיה כפתריה ופרחיה ממנה היו"},{"number":18,"verse":"יח וששה קנים יצאים מצדיה שלשה קני מנרה מצדה האחד ושלשה קני מנרה מצדה השני"},{"number":19,"verse":"יט שלשה גבעים משקדים בקנה האחד כפתר ופרח ושלשה גבעים משקדים בקנה אחד כפתר ופרח כן לששת הקנים היצאים מן המנרה"},{"number":20,"verse":"כ ובמנרה ארבעה גבעים משקדים--כפתריה ופרחיה"},{"number":21,"verse":"כא וכפתר תחת שני הקנים ממנה וכפתר תחת שני הקנים ממנה וכפתר תחת שני הקנים ממנה--לששת הקנים היצאים ממנה"},{"number":22,"verse":"כב כפתריהם וקנתם ממנה היו כלה מקשה אחת זהב טהור"},{"number":23,"verse":"כג ויעש את נרתיה שבעה ומלקחיה ומחתתיה זהב טהור"},{"number":24,"verse":"כד ככר זהב טהור עשה אתה ואת כל כליה {פ}"},{"number":25,"verse":"כה ויעש את מזבח הקטרת עצי שטים אמה ארכו ואמה רחבו רבוע ואמתים קמתו--ממנו היו קרנתיו"},{"number":26,"verse":"כו ויצף אתו זהב טהור את גגו ואת קירתיו סביב--ואת קרנתיו ויעש לו זר זהב סביב"},{"number":27,"verse":"כז ושתי טבעת זהב עשה לו מתחת לזרו על שתי צלעתיו על שני צדיו--לבתים לבדים לשאת אתו בהם"},{"number":28,"verse":"כח ויעש את הבדים עצי שטים ויצף אתם זהב"},{"number":29,"verse":"כט ויעש את שמן המשחה קדש ואת קטרת הסמים טהור--מעשה רקח {ס}"}]}