{"bibleAbbr":"HAC","bookName":"Exodus","bookEnglishName":"Exodus","chapterNumber":4,"verses":[{"number":1,"verse":"א ויען משה ויאמר והן לא יאמינו לי ולא ישמעו בקלי כי יאמרו לא נראה אליך יהוה"},{"number":2,"verse":"ב ויאמר אליו יהוה מזה (מה זה) בידך ויאמר מטה"},{"number":3,"verse":"ג ויאמר השליכהו ארצה וישלכהו ארצה ויהי לנחש וינס משה מפניו"},{"number":4,"verse":"ד ויאמר יהוה אל משה שלח ידך ואחז בזנבו וישלח ידו ויחזק בו ויהי למטה בכפו"},{"number":5,"verse":"ה למען יאמינו כי נראה אליך יהוה אלהי אבתם אלהי אברהם אלהי יצחק ואלהי יעקב"},{"number":6,"verse":"ו ויאמר יהוה לו עוד הבא נא ידך בחיקך ויבא ידו בחיקו ויוצאה והנה ידו מצרעת כשלג"},{"number":7,"verse":"ז ויאמר השב ידך אל חיקך וישב ידו אל חיקו ויוצאה מחיקו והנה שבה כבשרו"},{"number":8,"verse":"ח והיה אם לא יאמינו לך ולא ישמעו לקל האת הראשון--והאמינו לקל האת האחרון"},{"number":9,"verse":"ט והיה אם לא יאמינו גם לשני האתות האלה ולא ישמעון לקלך--ולקחת ממימי היאר ושפכת היבשה והיו המים אשר תקח מן היאר והיו לדם ביבשת"},{"number":10,"verse":"י ויאמר משה אל יהוה בי אדני לא איש דברים אנכי גם מתמול גם משלשם גם מאז דברך אל עבדך כי כבד פה וכבד לשון אנכי"},{"number":11,"verse":"יא ויאמר יהוה אליו מי שם פה לאדם או מי ישום אלם או חרש או פקח או עור--הלא אנכי יהוה"},{"number":12,"verse":"יב ועתה לך ואנכי אהיה עם פיך והוריתיך אשר תדבר"},{"number":13,"verse":"יג ויאמר בי אדני שלח נא ביד תשלח"},{"number":14,"verse":"יד ויחר אף יהוה במשה ויאמר הלא אהרן אחיך הלוי--ידעתי כי דבר ידבר הוא וגם הנה הוא יצא לקראתך וראך ושמח בלבו"},{"number":15,"verse":"טו ודברת אליו ושמת את הדברים בפיו ואנכי אהיה עם פיך ועם פיהו והוריתי אתכם את אשר תעשון"},{"number":16,"verse":"טז ודבר הוא לך אל העם והיה הוא יהיה לך לפה ואתה תהיה לו לאלהים"},{"number":17,"verse":"יז ואת המטה הזה תקח בידך אשר תעשה בו את האתת {פ}"},{"number":18,"verse":"יח וילך משה וישב אל יתר חתנו ויאמר לו אלכה נא ואשובה אל אחי אשר במצרים ואראה העודם חיים ויאמר יתרו למשה לך לשלום"},{"number":19,"verse":"יט ויאמר יהוה אל משה במדין לך שב מצרים כי מתו כל האנשים המבקשים את נפשך"},{"number":20,"verse":"כ ויקח משה את אשתו ואת בניו וירכבם על החמר וישב ארצה מצרים ויקח משה את מטה האלהים בידו"},{"number":21,"verse":"כא ויאמר יהוה אל משה בלכתך לשוב מצרימה ראה כל המפתים אשר שמתי בידך ועשיתם לפני פרעה ואני אחזק את לבו ולא ישלח את העם"},{"number":22,"verse":"כב ואמרת אל פרעה כה אמר יהוה בני בכרי ישראל"},{"number":23,"verse":"כג ואמר אליך שלח את בני ויעבדני ותמאן לשלחו--הנה אנכי הרג את בנך בכרך"},{"number":24,"verse":"כד ויהי בדרך במלון ויפגשהו יהוה ויבקש המיתו"},{"number":25,"verse":"כה ותקח צפרה צר ותכרת את ערלת בנה ותגע לרגליו ותאמר כי חתן דמים אתה לי"},{"number":26,"verse":"כו וירף ממנו אז אמרה חתן דמים למולת {פ}"},{"number":27,"verse":"כז ויאמר יהוה אל אהרן לך לקראת משה המדברה וילך ויפגשהו בהר האלהים--וישק לו"},{"number":28,"verse":"כח ויגד משה לאהרן את כל דברי יהוה אשר שלחו ואת כל האתת אשר צוהו"},{"number":29,"verse":"כט וילך משה ואהרן ויאספו את כל זקני בני ישראל"},{"number":30,"verse":"ל וידבר אהרן--את כל הדברים אשר דבר יהוה אל משה ויעש האתת לעיני העם"},{"number":31,"verse":"לא ויאמן העם וישמעו כי פקד יהוה את בני ישראל וכי ראה את ענים ויקדו וישתחוו"}]}