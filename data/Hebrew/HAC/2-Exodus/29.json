{"bibleAbbr":"HAC","bookName":"Exodus","bookEnglishName":"Exodus","chapterNumber":29,"verses":[{"number":1,"verse":"א וזה הדבר אשר תעשה להם לקדש אתם--לכהן לי לקח פר אחד בן בקר ואילם שנים--תמימם"},{"number":2,"verse":"ב ולחם מצות וחלת מצת בלולת בשמן ורקיקי מצות משחים בשמן סלת חטים תעשה אתם"},{"number":3,"verse":"ג ונתת אותם על סל אחד והקרבת אתם בסל ואת הפר--ואת שני האילם"},{"number":4,"verse":"ד ואת אהרן ואת בניו תקריב אל פתח אהל מועד ורחצת אתם במים"},{"number":5,"verse":"ה ולקחת את הבגדים והלבשת את אהרן את הכתנת ואת מעיל האפד ואת האפד ואת החשן ואפדת לו בחשב האפד"},{"number":6,"verse":"ו ושמת המצנפת על ראשו ונתת את נזר הקדש על המצנפת"},{"number":7,"verse":"ז ולקחת את שמן המשחה ויצקת על ראשו ומשחת אתו"},{"number":8,"verse":"ח ואת בניו תקריב והלבשתם כתנת"},{"number":9,"verse":"ט וחגרת אתם אבנט אהרן ובניו וחבשת להם מגבעת והיתה להם כהנה לחקת עולם ומלאת יד אהרן ויד בניו"},{"number":10,"verse":"י והקרבת את הפר לפני אהל מועד וסמך אהרן ובניו את ידיהם על ראש הפר"},{"number":11,"verse":"יא ושחטת את הפר לפני יהוה פתח אהל מועד"},{"number":12,"verse":"יב ולקחת מדם הפר ונתתה על קרנת המזבח באצבעך ואת כל הדם תשפך אל יסוד המזבח"},{"number":13,"verse":"יג ולקחת את כל החלב המכסה את הקרב ואת היתרת על הכבד ואת שתי הכלית ואת החלב אשר עליהן והקטרת המזבחה"},{"number":14,"verse":"יד ואת בשר הפר ואת ערו ואת פרשו תשרף באש מחוץ למחנה חטאת הוא"},{"number":15,"verse":"טו ואת האיל האחד תקח וסמכו אהרן ובניו את ידיהם--על ראש האיל"},{"number":16,"verse":"טז ושחטת את האיל ולקחת את דמו וזרקת על המזבח סביב"},{"number":17,"verse":"יז ואת האיל--תנתח לנתחיו ורחצת קרבו וכרעיו ונתת על נתחיו ועל ראשו"},{"number":18,"verse":"יח והקטרת את כל האיל המזבחה עלה הוא ליהוה ריח ניחוח אשה ליהוה הוא"},{"number":19,"verse":"יט ולקחת את האיל השני וסמך אהרן ובניו את ידיהם על ראש האיל"},{"number":20,"verse":"כ ושחטת את האיל ולקחת מדמו ונתתה על תנוך אזן אהרן ועל תנוך אזן בניו הימנית ועל בהן ידם הימנית ועל בהן רגלם הימנית וזרקת את הדם על המזבח סביב"},{"number":21,"verse":"כא ולקחת מן הדם אשר על המזבח ומשמן המשחה והזית על אהרן ועל בגדיו ועל בניו ועל בגדי בניו אתו וקדש הוא ובגדיו ובניו ובגדי בניו אתו"},{"number":22,"verse":"כב ולקחת מן האיל החלב והאליה ואת החלב המכסה את הקרב ואת יתרת הכבד ואת שתי הכלית ואת החלב אשר עליהן ואת שוק הימין כי איל מלאים הוא"},{"number":23,"verse":"כג וככר לחם אחת וחלת לחם שמן אחת--ורקיק אחד מסל המצות אשר לפני יהוה"},{"number":24,"verse":"כד ושמת הכל--על כפי אהרן ועל כפי בניו והנפת אתם תנופה לפני יהוה"},{"number":25,"verse":"כה ולקחת אתם מידם והקטרת המזבחה על העלה לריח ניחוח לפני יהוה אשה הוא ליהוה"},{"number":26,"verse":"כו ולקחת את החזה מאיל המלאים אשר לאהרן והנפת אתו תנופה לפני יהוה והיה לך למנה"},{"number":27,"verse":"כז וקדשת את חזה התנופה ואת שוק התרומה אשר הונף ואשר הורם מאיל המלאים--מאשר לאהרן ומאשר לבניו"},{"number":28,"verse":"כח והיה לאהרן ולבניו לחק עולם מאת בני ישראל כי תרומה הוא ותרומה יהיה מאת בני ישראל מזבחי שלמיהם--תרומתם ליהוה"},{"number":29,"verse":"כט ובגדי הקדש אשר לאהרן יהיו לבניו אחריו למשחה בהם ולמלא בם את ידם"},{"number":30,"verse":"ל שבעת ימים ילבשם הכהן תחתיו--מבניו אשר יבא אל אהל מועד לשרת בקדש"},{"number":31,"verse":"לא ואת איל המלאים תקח ובשלת את בשרו במקם קדש"},{"number":32,"verse":"לב ואכל אהרן ובניו את בשר האיל ואת הלחם אשר בסל פתח אהל מועד"},{"number":33,"verse":"לג ואכלו אתם אשר כפר בהם למלא את ידם לקדש אתם וזר לא יאכל כי קדש הם"},{"number":34,"verse":"לד ואם יותר מבשר המלאים ומן הלחם--עד הבקר ושרפת את הנותר באש לא יאכל כי קדש הוא"},{"number":35,"verse":"לה ועשית לאהרן ולבניו ככה ככל אשר צויתי אתכה שבעת ימים תמלא ידם"},{"number":36,"verse":"לו ופר חטאת תעשה ליום על הכפרים וחטאת על המזבח בכפרך עליו ומשחת אתו לקדשו"},{"number":37,"verse":"לז שבעת ימים תכפר על המזבח וקדשת אתו והיה המזבח קדש קדשים כל הנגע במזבח יקדש {ס}"},{"number":38,"verse":"לח וזה אשר תעשה על המזבח כבשים בני שנה שנים ליום תמיד"},{"number":39,"verse":"לט את הכבש האחד תעשה בבקר ואת הכבש השני תעשה בין הערבים"},{"number":40,"verse":"מ ועשרן סלת בלול בשמן כתית רבע ההין ונסך רביעת ההין יין--לכבש האחד"},{"number":41,"verse":"מא ואת הכבש השני תעשה בין הערבים כמנחת הבקר וכנסכה תעשה לה לריח ניחח אשה ליהוה"},{"number":42,"verse":"מב עלת תמיד לדרתיכם פתח אהל מועד לפני יהוה אשר אועד לכם שמה לדבר אליך שם"},{"number":43,"verse":"מג ונעדתי שמה לבני ישראל ונקדש בכבדי"},{"number":44,"verse":"מד וקדשתי את אהל מועד ואת המזבח ואת אהרן ואת בניו אקדש לכהן לי"},{"number":45,"verse":"מה ושכנתי בתוך בני ישראל והייתי להם לאלהים"},{"number":46,"verse":"מו וידעו כי אני יהוה אלהיהם אשר הוצאתי אתם מארץ מצרים לשכני בתוכם אני יהוה אלהיהם {פ}"}]}