{"bibleAbbr":"HAC","bookName":"Exodus","bookEnglishName":"Exodus","chapterNumber":1,"verses":[{"number":1,"verse":"א ואלה שמות בני ישראל הבאים מצרימה את יעקב איש וביתו באו"},{"number":2,"verse":"ב ראובן שמעון לוי ויהודה"},{"number":3,"verse":"ג יששכר זבולן ובנימן"},{"number":4,"verse":"ד דן ונפתלי גד ואשר"},{"number":5,"verse":"ה ויהי כל נפש יצאי ירך יעקב--שבעים נפש ויוסף היה במצרים"},{"number":6,"verse":"ו וימת יוסף וכל אחיו וכל הדור ההוא"},{"number":7,"verse":"ז ובני ישראל פרו וישרצו וירבו ויעצמו--במאד מאד ותמלא הארץ אתם {פ}"},{"number":8,"verse":"ח ויקם מלך חדש על מצרים אשר לא ידע את יוסף"},{"number":9,"verse":"ט ויאמר אל עמו הנה עם בני ישראל--רב ועצום ממנו"},{"number":10,"verse":"י הבה נתחכמה לו פן ירבה והיה כי תקראנה מלחמה ונוסף גם הוא על שנאינו ונלחם בנו ועלה מן הארץ"},{"number":11,"verse":"יא וישימו עליו שרי מסים למען ענתו בסבלתם ויבן ערי מסכנות לפרעה--את פתם ואת רעמסס"},{"number":12,"verse":"יב וכאשר יענו אתו כן ירבה וכן יפרץ ויקצו מפני בני ישראל"},{"number":13,"verse":"יג ויעבדו מצרים את בני ישראל בפרך"},{"number":14,"verse":"יד וימררו את חייהם בעבדה קשה בחמר ובלבנים ובכל עבדה בשדה--את כל עבדתם אשר עבדו בהם בפרך"},{"number":15,"verse":"טו ויאמר מלך מצרים למילדת העברית אשר שם האחת שפרה ושם השנית פועה"},{"number":16,"verse":"טז ויאמר בילדכן את העבריות וראיתן על האבנים אם בן הוא והמתן אתו ואם בת הוא וחיה"},{"number":17,"verse":"יז ותיראן המילדת את האלהים ולא עשו כאשר דבר אליהן מלך מצרים ותחיין את הילדים"},{"number":18,"verse":"יח ויקרא מלך מצרים למילדת ויאמר להן מדוע עשיתן הדבר הזה ותחיין את הילדים"},{"number":19,"verse":"יט ותאמרן המילדת אל פרעה כי לא כנשים המצרית העברית כי חיות הנה בטרם תבוא אלהן המילדת וילדו"},{"number":20,"verse":"כ וייטב אלהים למילדת וירב העם ויעצמו מאד"},{"number":21,"verse":"כא ויהי כי יראו המילדת את האלהים ויעש להם בתים"},{"number":22,"verse":"כב ויצו פרעה לכל עמו לאמר כל הבן הילוד היארה תשליכהו וכל הבת תחיון {פ}"}]}