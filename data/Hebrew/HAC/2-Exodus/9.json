{"bibleAbbr":"HAC","bookName":"Exodus","bookEnglishName":"Exodus","chapterNumber":9,"verses":[{"number":1,"verse":"א ויאמר יהוה אל משה בא אל פרעה ודברת אליו כה אמר יהוה אלהי העברים שלח את עמי ויעבדני"},{"number":2,"verse":"ב כי אם מאן אתה לשלח ועודך מחזיק בם"},{"number":3,"verse":"ג הנה יד יהוה הויה במקנך אשר בשדה בסוסים בחמרים בגמלים בבקר ובצאן--דבר כבד מאד"},{"number":4,"verse":"ד והפלה יהוה--בין מקנה ישראל ובין מקנה מצרים ולא ימות מכל לבני ישראל דבר"},{"number":5,"verse":"ה וישם יהוה מועד לאמר מחר יעשה יהוה הדבר הזה--בארץ"},{"number":6,"verse":"ו ויעש יהוה את הדבר הזה ממחרת וימת כל מקנה מצרים וממקנה בני ישראל לא מת אחד"},{"number":7,"verse":"ז וישלח פרעה--והנה לא מת ממקנה ישראל עד אחד ויכבד לב פרעה ולא שלח את העם {פ}"},{"number":8,"verse":"ח ויאמר יהוה אל משה ואל אהרן קחו לכם מלא חפניכם פיח כבשן וזרקו משה השמימה לעיני פרעה"},{"number":9,"verse":"ט והיה לאבק על כל ארץ מצרים והיה על האדם ועל הבהמה לשחין פרח אבעבעת--בכל ארץ מצרים"},{"number":10,"verse":"י ויקחו את פיח הכבשן ויעמדו לפני פרעה ויזרק אתו משה השמימה ויהי שחין אבעבעת פרח באדם ובבהמה"},{"number":11,"verse":"יא ולא יכלו החרטמים לעמד לפני משה--מפני השחין כי היה השחין בחרטמם ובכל מצרים"},{"number":12,"verse":"יב ויחזק יהוה את לב פרעה ולא שמע אלהם כאשר דבר יהוה אל משה {ס}"},{"number":13,"verse":"יג ויאמר יהוה אל משה השכם בבקר והתיצב לפני פרעה ואמרת אליו כה אמר יהוה אלהי העברים שלח את עמי ויעבדני"},{"number":14,"verse":"יד כי בפעם הזאת אני שלח את כל מגפתי אל לבך ובעבדיך ובעמך--בעבור תדע כי אין כמני בכל הארץ"},{"number":15,"verse":"טו כי עתה שלחתי את ידי ואך אותך ואת עמך בדבר ותכחד מן הארץ"},{"number":16,"verse":"טז ואולם בעבור זאת העמדתיך בעבור הראתך את כחי ולמען ספר שמי בכל הארץ"},{"number":17,"verse":"יז עודך מסתולל בעמי לבלתי שלחם"},{"number":18,"verse":"יח הנני ממטיר כעת מחר ברד כבד מאד אשר לא היה כמהו במצרים למן היום הוסדה ועד עתה"},{"number":19,"verse":"יט ועתה שלח העז את מקנך ואת כל אשר לך בשדה כל האדם והבהמה אשר ימצא בשדה ולא יאסף הביתה--וירד עלהם הברד ומתו"},{"number":20,"verse":"כ הירא את דבר יהוה מעבדי פרעה--הניס את עבדיו ואת מקנהו אל הבתים"},{"number":21,"verse":"כא ואשר לא שם לבו אל דבר יהוה--ויעזב את עבדיו ואת מקנהו בשדה {פ}"},{"number":22,"verse":"כב ויאמר יהוה אל משה נטה את ידך על השמים ויהי ברד בכל ארץ מצרים על האדם ועל הבהמה ועל כל עשב השדה--בארץ מצרים"},{"number":23,"verse":"כג ויט משה את מטהו על השמים ויהוה נתן קלת וברד ותהלך אש ארצה וימטר יהוה ברד על ארץ מצרים"},{"number":24,"verse":"כד ויהי ברד--ואש מתלקחת בתוך הברד כבד מאד--אשר לא היה כמהו בכל ארץ מצרים מאז היתה לגוי"},{"number":25,"verse":"כה ויך הברד בכל ארץ מצרים את כל אשר בשדה מאדם ועד בהמה ואת כל עשב השדה הכה הברד ואת כל עץ השדה שבר"},{"number":26,"verse":"כו רק בארץ גשן אשר שם בני ישראל--לא היה ברד"},{"number":27,"verse":"כז וישלח פרעה ויקרא למשה ולאהרן ויאמר אלהם חטאתי הפעם יהוה הצדיק ואני ועמי הרשעים"},{"number":28,"verse":"כח העתירו אל יהוה ורב מהית קלת אלהים וברד ואשלחה אתכם ולא תספון לעמד"},{"number":29,"verse":"כט ויאמר אליו משה כצאתי את העיר אפרש את כפי אל יהוה הקלות יחדלון והברד לא יהיה עוד למען תדע כי ליהוה הארץ"},{"number":30,"verse":"ל ואתה ועבדיך ידעתי--כי טרם תיראון מפני יהוה אלהים"},{"number":31,"verse":"לא והפשתה והשערה נכתה כי השערה אביב והפשתה גבעל"},{"number":32,"verse":"לב והחטה והכסמת לא נכו כי אפילת הנה"},{"number":33,"verse":"לג ויצא משה מעם פרעה את העיר ויפרש כפיו אל יהוה ויחדלו הקלות והברד ומטר לא נתך ארצה"},{"number":34,"verse":"לד וירא פרעה כי חדל המטר והברד והקלת--ויסף לחטא ויכבד לבו הוא ועבדיו"},{"number":35,"verse":"לה ויחזק לב פרעה ולא שלח את בני ישראל כאשר דבר יהוה ביד משה {פ}"}]}