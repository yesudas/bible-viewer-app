{"bibleAbbr":"HAC","bookName":"Exodus","bookEnglishName":"Exodus","chapterNumber":2,"verses":[{"number":1,"verse":"א וילך איש מבית לוי ויקח את בת לוי"},{"number":2,"verse":"ב ותהר האשה ותלד בן ותרא אתו כי טוב הוא ותצפנהו שלשה ירחים"},{"number":3,"verse":"ג ולא יכלה עוד הצפינו ותקח לו תבת גמא ותחמרה בחמר ובזפת ותשם בה את הילד ותשם בסוף על שפת היאר"},{"number":4,"verse":"ד ותתצב אחתו מרחק לדעה מה יעשה לו"},{"number":5,"verse":"ה ותרד בת פרעה לרחץ על היאר ונערתיה הלכת על יד היאר ותרא את התבה בתוך הסוף ותשלח את אמתה ותקחה"},{"number":6,"verse":"ו ותפתח ותראהו את הילד והנה נער בכה ותחמל עליו--ותאמר מילדי העברים זה"},{"number":7,"verse":"ז ותאמר אחתו אל בת פרעה האלך וקראתי לך אשה מינקת מן העברית ותינק לך את הילד"},{"number":8,"verse":"ח ותאמר לה בת פרעה לכי ותלך העלמה ותקרא את אם הילד"},{"number":9,"verse":"ט ותאמר לה בת פרעה היליכי את הילד הזה והינקהו לי ואני אתן את שכרך ותקח האשה הילד ותניקהו"},{"number":10,"verse":"י ויגדל הילד ותבאהו לבת פרעה ויהי לה לבן ותקרא שמו משה ותאמר כי מן המים משיתהו"},{"number":11,"verse":"יא ויהי בימים ההם ויגדל משה ויצא אל אחיו וירא בסבלתם וירא איש מצרי מכה איש עברי מאחיו"},{"number":12,"verse":"יב ויפן כה וכה וירא כי אין איש ויך את המצרי ויטמנהו בחול"},{"number":13,"verse":"יג ויצא ביום השני והנה שני אנשים עברים נצים ויאמר לרשע למה תכה רעך"},{"number":14,"verse":"יד ויאמר מי שמך לאיש שר ושפט עלינו--הלהרגני אתה אמר כאשר הרגת את המצרי ויירא משה ויאמר אכן נודע הדבר"},{"number":15,"verse":"טו וישמע פרעה את הדבר הזה ויבקש להרג את משה ויברח משה מפני פרעה וישב בארץ מדין וישב על הבאר"},{"number":16,"verse":"טז ולכהן מדין שבע בנות ותבאנה ותדלנה ותמלאנה את הרהטים להשקות צאן אביהן"},{"number":17,"verse":"יז ויבאו הרעים ויגרשום ויקם משה ויושען וישק את צאנם"},{"number":18,"verse":"יח ותבאנה אל רעואל אביהן ויאמר מדוע מהרתן בא היום"},{"number":19,"verse":"יט ותאמרן--איש מצרי הצילנו מיד הרעים וגם דלה דלה לנו וישק את הצאן"},{"number":20,"verse":"כ ויאמר אל בנתיו ואיו למה זה עזבתן את האיש קראן לו ויאכל לחם"},{"number":21,"verse":"כא ויואל משה לשבת את האיש ויתן את צפרה בתו למשה"},{"number":22,"verse":"כב ותלד בן ויקרא את שמו גרשם כי אמר--גר הייתי בארץ נכריה {פ}"},{"number":23,"verse":"כג ויהי בימים הרבים ההם וימת מלך מצרים ויאנחו בני ישראל מן העבדה ויזעקו ותעל שועתם אל האלהים מן העבדה"},{"number":24,"verse":"כד וישמע אלהים את נאקתם ויזכר אלהים את בריתו את אברהם את יצחק ואת יעקב"},{"number":25,"verse":"כה וירא אלהים את בני ישראל וידע אלהים {ס}"}]}