{"bibleAbbr":"HAC","bookName":"Proverbs","bookEnglishName":"Proverbs","chapterNumber":6,"verses":[{"number":1,"verse":"א בני אם-ערבת לרעך תקעת לזר כפיך"},{"number":2,"verse":"ב נוקשת באמרי-פיך נלכדת באמרי-פיך"},{"number":3,"verse":"ג עשה זאת אפוא בני והנצל-- כי באת בכף-רעך לך התרפס ורהב רעיך"},{"number":4,"verse":"ד אל-תתן שנה לעיניך ותנומה לעפעפיך"},{"number":5,"verse":"ה הנצל כצבי מיד וכצפור מיד יקוש"},{"number":6,"verse":"ו לך-אל-נמלה עצל ראה דרכיה וחכם"},{"number":7,"verse":"ז אשר אין-לה קצין-- שטר ומשל"},{"number":8,"verse":"ח תכין בקיץ לחמה אגרה בקציר מאכלה"},{"number":9,"verse":"ט עד-מתי עצל תשכב מתי תקום משנתך"},{"number":10,"verse":"י מעט שנות מעט תנומות מעט חבק ידים לשכב"},{"number":11,"verse":"יא ובא-כמהלך ראשך ומחסרך כאיש מגן"},{"number":12,"verse":"יב אדם בליעל איש און הולך עקשות פה"},{"number":13,"verse":"יג קרץ בעינו מלל ברגלו מרה באצבעתיו"},{"number":14,"verse":"יד תהפכות בלבו--חרש רע בכל-עת מדנים (מדינים) ישלח"},{"number":15,"verse":"טו על-כן--פתאם יבוא אידו פתע ישבר ואין מרפא"},{"number":16,"verse":"טז שש-הנה שנא יהוה ושבע תועבות (תועבת) נפשו"},{"number":17,"verse":"יז עינים רמות לשון שקר וידים שפכות דם-נקי"},{"number":18,"verse":"יח לב--חרש מחשבות און רגלים ממהרות לרוץ לרעה"},{"number":19,"verse":"יט יפיח כזבים עד שקר ומשלח מדנים בין אחים"},{"number":20,"verse":"כ נצר בני מצות אביך ואל-תטש תורת אמך"},{"number":21,"verse":"כא קשרם על-לבך תמיד ענדם על-גרגרתך"},{"number":22,"verse":"כב בהתהלכך תנחה אתך-- בשכבך תשמר עליך והקיצות היא תשיחך"},{"number":23,"verse":"כג כי נר מצוה ותורה אור ודרך חיים תוכחות מוסר"},{"number":24,"verse":"כד לשמרך מאשת רע מחלקת לשון נכריה"},{"number":25,"verse":"כה אל-תחמד יפיה בלבבך ואל-תקחך בעפעפיה"},{"number":26,"verse":"כו כי בעד-אשה זונה עד-ככר-לחם ואשת איש-- נפש יקרה תצוד"},{"number":27,"verse":"כז היחתה איש אש בחיקו ובגדיו לא תשרפנה"},{"number":28,"verse":"כח אם-יהלך איש על-הגחלים ורגליו לא תכוינה"},{"number":29,"verse":"כט כן--הבא אל-אשת רעהו לא-ינקה כל-הנגע בה"},{"number":30,"verse":"ל לא-יבוזו לגנב כי יגנוב-- למלא נפשו כי ירעב"},{"number":31,"verse":"לא ונמצא ישלם שבעתים את-כל-הון ביתו יתן"},{"number":32,"verse":"לב נאף אשה חסר-לב משחית נפשו הוא יעשנה"},{"number":33,"verse":"לג נגע-וקלון ימצא וחרפתו לא תמחה"},{"number":34,"verse":"לד כי-קנאה חמת-גבר ולא-יחמול ביום נקם"},{"number":35,"verse":"לה לא-ישא פני כל-כפר ולא-יאבה כי תרבה-שחד"}]}