{"bibleAbbr":"HAC","bookName":"Proverbs","bookEnglishName":"Proverbs","chapterNumber":22,"verses":[{"number":1,"verse":"א נבחר שם מעשר רב מכסף ומזהב חן טוב"},{"number":2,"verse":"ב עשיר ורש נפגשו עשה כלם יהוה"},{"number":3,"verse":"ג ערום ראה רעה ויסתר (ונסתר) ופתיים עברו ונענשו"},{"number":4,"verse":"ד עקב ענוה יראת יהוה עשר וכבוד וחיים"},{"number":5,"verse":"ה צנים פחים בדרך עקש שומר נפשו ירחק מהם"},{"number":6,"verse":"ו חנך לנער על-פי דרכו-- גם כי-יזקין לא-יסור ממנה"},{"number":7,"verse":"ז עשיר ברשים ימשול ועבד לוה לאיש מלוה"},{"number":8,"verse":"ח זורע עולה יקצור- (יקצר-) און ושבט עברתו יכלה"},{"number":9,"verse":"ט טוב-עין הוא יברך כי-נתן מלחמו לדל"},{"number":10,"verse":"י גרש לץ ויצא מדון וישבת דין וקלון"},{"number":11,"verse":"יא אהב טהור- (טהר-) לב-- חן שפתיו רעהו מלך"},{"number":12,"verse":"יב עיני יהוה נצרו דעת ויסלף דברי בגד"},{"number":13,"verse":"יג אמר עצל ארי בחוץ בתוך רחבות ארצח"},{"number":14,"verse":"יד שוחה עמקה פי זרות זעום יהוה יפול- (יפל-) שם"},{"number":15,"verse":"טו אולת קשורה בלב-נער שבט מוסר ירחיקנה ממנו"},{"number":16,"verse":"טז עשק דל להרבות לו-- נתן לעשיר אך-למחסור"},{"number":17,"verse":"יז הט אזנך--ושמע דברי חכמים ולבך תשית לדעתי"},{"number":18,"verse":"יח כי-נעים כי-תשמרם בבטנך יכנו יחדו על-שפתיך"},{"number":19,"verse":"יט להיות ביהוה מבטחך-- הודעתיך היום אף-אתה"},{"number":20,"verse":"כ הלא כתבתי לך שלשום (שלשים)-- במעצות ודעת"},{"number":21,"verse":"כא להודיעך--קשט אמרי אמת להשיב אמרים אמת לשלחיך"},{"number":22,"verse":"כב אל-תגזל-דל כי דל-הוא ואל-תדכא עני בשער"},{"number":23,"verse":"כג כי-יהוה יריב ריבם וקבע את-קבעיהם נפש"},{"number":24,"verse":"כד אל-תתרע את-בעל אף ואת-איש חמות לא תבוא"},{"number":25,"verse":"כה פן-תאלף ארחתו ולקחת מוקש לנפשך"},{"number":26,"verse":"כו אל-תהי בתקעי-כף בערבים משאות"},{"number":27,"verse":"כז אם-אין-לך לשלם-- למה יקח משכבך מתחתיך"},{"number":28,"verse":"כח אל-תסג גבול עולם-- אשר עשו אבותיך"},{"number":29,"verse":"כט חזית איש מהיר במלאכתו-- לפני-מלכים יתיצב בל-יתיצב לפני חשכים"}]}