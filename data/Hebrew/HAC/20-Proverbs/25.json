{"bibleAbbr":"HAC","bookName":"Proverbs","bookEnglishName":"Proverbs","chapterNumber":25,"verses":[{"number":1,"verse":"א גם-אלה משלי שלמה-- אשר העתיקו אנשי חזקיה מלך-יהודה"},{"number":2,"verse":"ב כבד אלהים הסתר דבר וכבד מלכים חקר דבר"},{"number":3,"verse":"ג שמים לרום וארץ לעמק ולב מלכים אין חקר"},{"number":4,"verse":"ד הגו סיגים מכסף ויצא לצרף כלי"},{"number":5,"verse":"ה הגו רשע לפני-מלך ויכון בצדק כסאו"},{"number":6,"verse":"ו אל-תתהדר לפני-מלך ובמקום גדלים אל-תעמד"},{"number":7,"verse":"ז כי טוב אמר-לך עלה-הנה מהשפילך לפני נדיב--אשר ראו עיניך"},{"number":8,"verse":"ח אל-תצא לרב מהר פן מה-תעשה באחריתה--בהכלים אתך רעך"},{"number":9,"verse":"ט ריבך ריב את-רעך וסוד אחר אל-תגל"},{"number":10,"verse":"י פן-יחסדך שמע ודבתך לא תשוב"},{"number":11,"verse":"יא תפוחי זהב במשכיות כסף-- דבר דבר על-אפניו"},{"number":12,"verse":"יב נזם זהב וחלי-כתם-- מוכיח חכם על-אזן שמעת"},{"number":13,"verse":"יג כצנת שלג ביום קציר--ציר נאמן לשלחיו ונפש אדניו ישיב"},{"number":14,"verse":"יד נשיאים ורוח וגשם אין-- איש מתהלל במתת-שקר"},{"number":15,"verse":"טו בארך אפים יפתה קצין ולשון רכה תשבר-גרם"},{"number":16,"verse":"טז דבש מצאת אכל דיך פן-תשבענו והקאתו"},{"number":17,"verse":"יז הקר רגלך מבית רעך פן-ישבעך ושנאך"},{"number":18,"verse":"יח מפיץ וחרב וחץ שנון-- איש ענה ברעהו עד שקר"},{"number":19,"verse":"יט שן רעה ורגל מועדת-- מבטח בוגד ביום צרה"},{"number":20,"verse":"כ מעדה-בגד ביום קרה--חמץ על-נתר ושר בשרים על לב-רע"},{"number":21,"verse":"כא אם-רעב שנאך האכלהו לחם ואם-צמא השקהו מים"},{"number":22,"verse":"כב כי גחלים--אתה חתה על-ראשו ויהוה ישלם-לך"},{"number":23,"verse":"כג רוח צפון תחולל גשם ופנים נזעמים לשון סתר"},{"number":24,"verse":"כד טוב שבת על-פנת-גג-- מאשת מדונים (מדינים) ובית חבר"},{"number":25,"verse":"כה מים קרים על-נפש עיפה ושמועה טובה מארץ מרחק"},{"number":26,"verse":"כו מעין נרפש ומקור משחת-- צדיק מט לפני-רשע"},{"number":27,"verse":"כז אכל דבש הרבות לא-טוב וחקר כבדם כבוד"},{"number":28,"verse":"כח עיר פרוצה אין חומה-- איש אשר אין מעצר לרוחו"}]}