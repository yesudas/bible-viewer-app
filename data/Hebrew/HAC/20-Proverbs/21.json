{"bibleAbbr":"HAC","bookName":"Proverbs","bookEnglishName":"Proverbs","chapterNumber":21,"verses":[{"number":1,"verse":"א פלגי-מים לב-מלך ביד-יהוה על-כל-אשר יחפץ יטנו"},{"number":2,"verse":"ב כל-דרך-איש ישר בעיניו ותכן לבות יהוה"},{"number":3,"verse":"ג עשה צדקה ומשפט-- נבחר ליהוה מזבח"},{"number":4,"verse":"ד רום-עינים ורחב-לב-- נר רשעים חטאת"},{"number":5,"verse":"ה מחשבות חרוץ אך-למותר וכל-אץ אך-למחסור"},{"number":6,"verse":"ו פעל אצרות בלשון שקר-- הבל נדף מבקשי-מות"},{"number":7,"verse":"ז שד-רשעים יגורם כי מאנו לעשות משפט"},{"number":8,"verse":"ח הפכפך דרך איש וזר וזך ישר פעלו"},{"number":9,"verse":"ט טוב לשבת על-פנת-גג-- מאשת מדינים ובית חבר"},{"number":10,"verse":"י נפש רשע אותה-רע לא-יחן בעיניו רעהו"},{"number":11,"verse":"יא בענש-לץ יחכם-פתי ובהשכיל לחכם יקח-דעת"},{"number":12,"verse":"יב משכיל צדיק לבית רשע מסלף רשעים לרע"},{"number":13,"verse":"יג אטם אזנו מזעקת-דל-- גם-הוא יקרא ולא יענה"},{"number":14,"verse":"יד מתן בסתר יכפה-אף ושחד בחק חמה עזה"},{"number":15,"verse":"טו שמחה לצדיק עשות משפט ומחתה לפעלי און"},{"number":16,"verse":"טז אדם--תועה מדרך השכל בקהל רפאים ינוח"},{"number":17,"verse":"יז איש מחסור אהב שמחה אהב יין-ושמן לא יעשיר"},{"number":18,"verse":"יח כפר לצדיק רשע ותחת ישרים בוגד"},{"number":19,"verse":"יט טוב שבת בארץ-מדבר-- מאשת מדונים (מדינים) וכעס"},{"number":20,"verse":"כ אוצר נחמד ושמן--בנוה חכם וכסיל אדם יבלענו"},{"number":21,"verse":"כא רדף צדקה וחסד-- ימצא חיים צדקה וכבוד"},{"number":22,"verse":"כב עיר גברים עלה חכם וירד עז מבטחה"},{"number":23,"verse":"כג שמר פיו ולשונו-- שמר מצרות נפשו"},{"number":24,"verse":"כד זד יהיר לץ שמו-- עושה בעברת זדון"},{"number":25,"verse":"כה תאות עצל תמיתנו כי-מאנו ידיו לעשות"},{"number":26,"verse":"כו כל-היום התאוה תאוה וצדיק יתן ולא יחשך"},{"number":27,"verse":"כז זבח רשעים תועבה אף כי-בזמה יביאנו"},{"number":28,"verse":"כח עד-כזבים יאבד ואיש שומע לנצח ידבר"},{"number":29,"verse":"כט העז איש רשע בפניו וישר הוא יכין דרכיו (יבין דרכו)"},{"number":30,"verse":"ל אין חכמה ואין תבונה-- ואין עצה לנגד יהוה"},{"number":31,"verse":"לא סוס--מוכן ליום מלחמה וליהוה התשועה"}]}