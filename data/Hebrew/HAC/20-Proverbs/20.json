{"bibleAbbr":"HAC","bookName":"Proverbs","bookEnglishName":"Proverbs","chapterNumber":20,"verses":[{"number":1,"verse":"א לץ היין המה שכר וכל-שגה בו לא יחכם"},{"number":2,"verse":"ב נהם ככפיר אימת מלך מתעברו חוטא נפשו"},{"number":3,"verse":"ג כבוד לאיש שבת מריב וכל-אויל יתגלע"},{"number":4,"verse":"ד מחרף עצל לא-יחרש ישאל (ושאל) בקציר ואין"},{"number":5,"verse":"ה מים עמקים עצה בלב-איש ואיש תבונה ידלנה"},{"number":6,"verse":"ו רב-אדם--יקרא איש חסדו ואיש אמונים מי ימצא"},{"number":7,"verse":"ז מתהלך בתמו צדיק אשרי בניו אחריו"},{"number":8,"verse":"ח מלך יושב על-כסא-דין-- מזרה בעיניו כל-רע"},{"number":9,"verse":"ט מי-יאמר זכיתי לבי טהרתי מחטאתי"},{"number":10,"verse":"י אבן ואבן איפה ואיפה-- תועבת יהוה גם-שניהם"},{"number":11,"verse":"יא גם במעלליו יתנכר-נער-- אם-זך ואם-ישר פעלו"},{"number":12,"verse":"יב אזן שמעת ועין ראה-- יהוה עשה גם-שניהם"},{"number":13,"verse":"יג אל-תאהב שנה פן-תורש פקח עיניך שבע-לחם"},{"number":14,"verse":"יד רע רע יאמר הקונה ואזל לו אז יתהלל"},{"number":15,"verse":"טו יש זהב ורב-פנינים וכלי יקר שפתי-דעת"},{"number":16,"verse":"טז לקח-בגדו כי-ערב זר ובעד נכרים (נכריה) חבלהו"},{"number":17,"verse":"יז ערב לאיש לחם שקר ואחר ימלא-פיהו חצץ"},{"number":18,"verse":"יח מחשבות בעצה תכון ובתחבלות עשה מלחמה"},{"number":19,"verse":"יט גולה-סוד הולך רכיל ולפתה שפתיו לא תתערב"},{"number":20,"verse":"כ מקלל אביו ואמו-- ידעך נרו באישון (באשון) חשך"},{"number":21,"verse":"כא נחלה מבחלת (מבהלת) בראשונה ואחריתה לא תברך"},{"number":22,"verse":"כב אל-תאמר אשלמה-רע קוה ליהוה וישע לך"},{"number":23,"verse":"כג תועבת יהוה אבן ואבן ומאזני מרמה לא-טוב"},{"number":24,"verse":"כד מיהוה מצעדי-גבר ואדם מה-יבין דרכו"},{"number":25,"verse":"כה מוקש אדם ילע קדש ואחר נדרים לבקר"},{"number":26,"verse":"כו מזרה רשעים מלך חכם וישב עליהם אופן"},{"number":27,"verse":"כז נר יהוה נשמת אדם חפש כל-חדרי-בטן"},{"number":28,"verse":"כח חסד ואמת יצרו-מלך וסעד בחסד כסאו"},{"number":29,"verse":"כט תפארת בחורים כחם והדר זקנים שיבה"},{"number":30,"verse":"ל חברות פצע תמריק (תמרוק) ברע ומכות חדרי-בטן"}]}