{"bibleAbbr":"HAC","bookName":"Proverbs","bookEnglishName":"Proverbs","chapterNumber":5,"verses":[{"number":1,"verse":"א בני לחכמתי הקשיבה לתבונתי הט-אזנך"},{"number":2,"verse":"ב לשמר מזמות ודעת שפתיך ינצרו"},{"number":3,"verse":"ג כי נפת תטפנה שפתי זרה וחלק משמן חכה"},{"number":4,"verse":"ד ואחריתה מרה כלענה חדה כחרב פיות"},{"number":5,"verse":"ה רגליה ירדות מות שאול צעדיה יתמכו"},{"number":6,"verse":"ו ארח חיים פן-תפלס נעו מעגלתיה לא תדע"},{"number":7,"verse":"ז ועתה בנים שמעו-לי ואל-תסורו מאמרי-פי"},{"number":8,"verse":"ח הרחק מעליה דרכך ואל-תקרב אל-פתח ביתה"},{"number":9,"verse":"ט פן-תתן לאחרים הודך ושנתיך לאכזרי"},{"number":10,"verse":"י פן-ישבעו זרים כחך ועצביך בבית נכרי"},{"number":11,"verse":"יא ונהמת באחריתך בכלות בשרך ושארך"},{"number":12,"verse":"יב ואמרת--איך שנאתי מוסר ותוכחת נאץ לבי"},{"number":13,"verse":"יג ולא-שמעתי בקול מורי ולמלמדי לא-הטיתי אזני"},{"number":14,"verse":"יד כמעט הייתי בכל-רע-- בתוך קהל ועדה"},{"number":15,"verse":"טו שתה-מים מבורך ונזלים מתוך בארך"},{"number":16,"verse":"טז יפוצו מעינתיך חוצה ברחבות פלגי-מים"},{"number":17,"verse":"יז יהיו-לך לבדך ואין לזרים אתך"},{"number":18,"verse":"יח יהי-מקורך ברוך ושמח מאשת נעורך"},{"number":19,"verse":"יט אילת אהבים ויעלת-חן דדיה ירוך בכל-עת באהבתה תשגה תמיד"},{"number":20,"verse":"כ ולמה תשגה בני בזרה ותחבק חק נכריה"},{"number":21,"verse":"כא כי נכח עיני יהוה--דרכי-איש וכל-מעגלתיו מפלס"},{"number":22,"verse":"כב עוונתיו--ילכדנו את-הרשע ובחבלי חטאתו יתמך"},{"number":23,"verse":"כג הוא--ימות באין מוסר וברב אולתו ישגה"}]}