{"bibleAbbr":"HAC","bookName":"Proverbs","bookEnglishName":"Proverbs","chapterNumber":23,"verses":[{"number":1,"verse":"א כי-תשב ללחום את-מושל-- בין תבין את-אשר לפניך"},{"number":2,"verse":"ב ושמת שכין בלעך-- אם-בעל נפש אתה"},{"number":3,"verse":"ג אל-תתאו למטעמותיו והוא לחם כזבים"},{"number":4,"verse":"ד אל-תיגע להעשיר מבינתך חדל"},{"number":5,"verse":"ה התעוף (התעיף) עיניך בו ואיננו כי עשה יעשה-לו כנפים כנשר ועיף (יעוף) השמים"},{"number":6,"verse":"ו אל-תלחם--את-לחם רע עין ואל-תתאו למטעמתיו"},{"number":7,"verse":"ז כי כמו שער בנפשו-- כן-הוא אכול ושתה יאמר לך ולבו בל-עמך"},{"number":8,"verse":"ח פתך-אכלת תקיאנה ושחת דבריך הנעימים"},{"number":9,"verse":"ט באזני כסיל אל-תדבר כי-יבוז לשכל מליך"},{"number":10,"verse":"י אל-תסג גבול עולם ובשדי יתומים אל-תבא"},{"number":11,"verse":"יא כי-גאלם חזק הוא-יריב את-ריבם אתך"},{"number":12,"verse":"יב הביאה למוסר לבך ואזנך לאמרי-דעת"},{"number":13,"verse":"יג אל-תמנע מנער מוסר כי-תכנו בשבט לא ימות"},{"number":14,"verse":"יד אתה בשבט תכנו ונפשו משאול תציל"},{"number":15,"verse":"טו בני אם-חכם לבך-- ישמח לבי גם-אני"},{"number":16,"verse":"טז ותעלזנה כליותי-- בדבר שפתיך מישרים"},{"number":17,"verse":"יז אל-יקנא לבך בחטאים כי אם-ביראת-יהוה כל-היום"},{"number":18,"verse":"יח כי אם-יש אחרית ותקותך לא תכרת"},{"number":19,"verse":"יט שמע-אתה בני וחכם ואשר בדרך לבך"},{"number":20,"verse":"כ אל-תהי בסבאי-יין-- בזללי בשר למו"},{"number":21,"verse":"כא כי-סבא וזולל יורש וקרעים תלביש נומה"},{"number":22,"verse":"כב שמע לאביך זה ילדך ואל-תבוז כי-זקנה אמך"},{"number":23,"verse":"כג אמת קנה ואל-תמכר חכמה ומוסר ובינה"},{"number":24,"verse":"כד גול (גיל) יגיל אבי צדיק יולד (ויולד) חכם וישמח- (ישמח-) בו"},{"number":25,"verse":"כה ישמח-אביך ואמך ותגל יולדתך"},{"number":26,"verse":"כו תנה-בני לבך לי ועיניך דרכי תרצנה (תצרנה)"},{"number":27,"verse":"כז כי-שוחה עמקה זונה ובאר צרה נכריה"},{"number":28,"verse":"כח אף-היא כחתף תארב ובוגדים באדם תוסף"},{"number":29,"verse":"כט למי אוי למי אבוי למי מדונים (מדינים) למי שיח-- למי פצעים חנם למי חכללות עינים"},{"number":30,"verse":"ל למאחרים על-היין-- לבאים לחקר ממסך"},{"number":31,"verse":"לא אל-תרא יין כי יתאדם כי-יתן בכיס (בכוס) עינו יתהלך במישרים"},{"number":32,"verse":"לב אחריתו כנחש ישך וכצפעני יפרש"},{"number":33,"verse":"לג עיניך יראו זרות ולבך ידבר תהפכות"},{"number":34,"verse":"לד והיית כשכב בלב-ים וכשכב בראש חבל"},{"number":35,"verse":"לה הכוני בל-חליתי-- הלמוני בל-ידעתי מתי אקיץ אוסיף אבקשנו עוד"}]}