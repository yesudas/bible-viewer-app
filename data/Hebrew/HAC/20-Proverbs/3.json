{"bibleAbbr":"HAC","bookName":"Proverbs","bookEnglishName":"Proverbs","chapterNumber":3,"verses":[{"number":1,"verse":"א בני תורתי אל-תשכח ומצותי יצר לבך"},{"number":2,"verse":"ב כי ארך ימים ושנות חיים-- ושלום יוסיפו לך"},{"number":3,"verse":"ג חסד ואמת אל-יעזבך קשרם על-גרגרותיך כתבם על-לוח לבך"},{"number":4,"verse":"ד ומצא-חן ושכל-טוב-- בעיני אלהים ואדם"},{"number":5,"verse":"ה בטח אל-יהוה בכל-לבך ואל-בינתך אל-תשען"},{"number":6,"verse":"ו בכל-דרכיך דעהו והוא יישר ארחתיך"},{"number":7,"verse":"ז אל-תהי חכם בעיניך ירא את-יהוה וסור מרע"},{"number":8,"verse":"ח רפאות תהי לשרך ושקוי לעצמותיך"},{"number":9,"verse":"ט כבד את-יהוה מהונך ומראשית כל-תבואתך"},{"number":10,"verse":"י וימלאו אסמיך שבע ותירוש יקביך יפרצו"},{"number":11,"verse":"יא מוסר יהוה בני אל-תמאס ואל-תקץ בתוכחתו"},{"number":12,"verse":"יב כי את אשר יאהב יהוה יוכיח וכאב את-בן ירצה"},{"number":13,"verse":"יג אשרי אדם מצא חכמה ואדם יפיק תבונה"},{"number":14,"verse":"יד כי טוב סחרה מסחר-כסף ומחרוץ תבואתה"},{"number":15,"verse":"טו יקרה היא מפניים (מפנינים) וכל-חפציך לא ישוו-בה"},{"number":16,"verse":"טז ארך ימים בימינה בשמאולה עשר וכבוד"},{"number":17,"verse":"יז דרכיה דרכי-נעם וכל-נתיבותיה שלום"},{"number":18,"verse":"יח עץ-חיים היא למחזיקים בה ותמכיה מאשר"},{"number":19,"verse":"יט יהוה--בחכמה יסד-ארץ כונן שמים בתבונה"},{"number":20,"verse":"כ בדעתו תהומות נבקעו ושחקים ירעפו-טל"},{"number":21,"verse":"כא בני אל-ילזו מעיניך נצר תשיה ומזמה"},{"number":22,"verse":"כב ויהיו חיים לנפשך וחן לגרגרתיך"},{"number":23,"verse":"כג אז תלך לבטח דרכך ורגלך לא תגוף"},{"number":24,"verse":"כד אם-תשכב לא-תפחד ושכבת וערבה שנתך"},{"number":25,"verse":"כה אל-תירא מפחד פתאם ומשאת רשעים כי תבא"},{"number":26,"verse":"כו כי-יהוה יהיה בכסלך ושמר רגלך מלכד"},{"number":27,"verse":"כז אל-תמנע-טוב מבעליו-- בהיות לאל ידיך (ידך) לעשות"},{"number":28,"verse":"כח אל-תאמר לרעיך (לרעך) לך ושוב--ומחר אתן ויש אתך"},{"number":29,"verse":"כט אל-תחרש על-רעך רעה והוא-יושב לבטח אתך"},{"number":30,"verse":"ל אל-תרוב (תריב) עם-אדם חנם-- אם-לא גמלך רעה"},{"number":31,"verse":"לא אל-תקנא באיש חמס ואל-תבחר בכל-דרכיו"},{"number":32,"verse":"לב כי תועבת יהוה נלוז ואת-ישרים סודו"},{"number":33,"verse":"לג מארת יהוה בבית רשע ונוה צדיקים יברך"},{"number":34,"verse":"לד אם-ללצים הוא-יליץ ולעניים (ולענוים) יתן-חן"},{"number":35,"verse":"לה כבוד חכמים ינחלו וכסילים מרים קלון"}]}