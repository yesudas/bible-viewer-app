{"bibleAbbr":"HAC","bookName":"Proverbs","bookEnglishName":"Proverbs","chapterNumber":27,"verses":[{"number":1,"verse":"א אל-תתהלל ביום מחר כי לא-תדע מה-ילד יום"},{"number":2,"verse":"ב יהללך זר ולא-פיך נכרי ואל-שפתיך"},{"number":3,"verse":"ג כבד-אבן ונטל החול וכעס אויל כבד משניהם"},{"number":4,"verse":"ד אכזריות חמה ושטף אף ומי יעמד לפני קנאה"},{"number":5,"verse":"ה טובה תוכחת מגלה-- מאהבה מסתרת"},{"number":6,"verse":"ו נאמנים פצעי אוהב ונעתרות נשיקות שונא"},{"number":7,"verse":"ז נפש שבעה תבוס נפת ונפש רעבה כל-מר מתוק"},{"number":8,"verse":"ח כצפור נודדת מן-קנה-- כן-איש נודד ממקומו"},{"number":9,"verse":"ט שמן וקטרת ישמח-לב ומתק רעהו מעצת-נפש"},{"number":10,"verse":"י רעך ורעה (ורע) אביך אל-תעזב-- ובית אחיך אל-תבוא ביום אידך טוב שכן קרוב מאח רחוק"},{"number":11,"verse":"יא חכם בני ושמח לבי ואשיבה חרפי דבר"},{"number":12,"verse":"יב ערום ראה רעה נסתר פתאים עברו נענשו"},{"number":13,"verse":"יג קח-בגדו כי-ערב זר ובעד נכריה חבלהו"},{"number":14,"verse":"יד מברך רעהו בקול גדול--בבקר השכים קללה תחשב לו"},{"number":15,"verse":"טו דלף טורד ביום סגריר ואשת מדונים (מדינים) נשתוה"},{"number":16,"verse":"טז צפניה צפן-רוח ושמן ימינו יקרא"},{"number":17,"verse":"יז ברזל בברזל יחד ואיש יחד פני-רעהו"},{"number":18,"verse":"יח נצר תאנה יאכל פריה ושמר אדניו יכבד"},{"number":19,"verse":"יט כמים הפנים לפנים-- כן לב-האדם לאדם"},{"number":20,"verse":"כ שאול ואבדה לא תשבענה ועיני האדם לא תשבענה"},{"number":21,"verse":"כא מצרף לכסף וכור לזהב ואיש לפי מהללו"},{"number":22,"verse":"כב אם תכתוש-את-האויל במכתש בתוך הריפות-- בעלי לא-תסור מעליו אולתו"},{"number":23,"verse":"כג ידע תדע פני צאנך שית לבך לעדרים"},{"number":24,"verse":"כד כי לא לעולם חסן ואם-נזר לדור דור (ודור)"},{"number":25,"verse":"כה גלה חציר ונראה-דשא ונאספו עשבות הרים"},{"number":26,"verse":"כו כבשים ללבושך ומחיר שדה עתודים"},{"number":27,"verse":"כז ודי חלב עזים--ללחמך ללחם ביתך וחיים לנערותיך"}]}