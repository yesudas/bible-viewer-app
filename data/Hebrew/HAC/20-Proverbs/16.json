{"bibleAbbr":"HAC","bookName":"Proverbs","bookEnglishName":"Proverbs","chapterNumber":16,"verses":[{"number":1,"verse":"א לאדם מערכי-לב ומיהוה מענה לשון"},{"number":2,"verse":"ב כל-דרכי-איש זך בעיניו ותכן רוחות יהוה"},{"number":3,"verse":"ג גל אל-יהוה מעשיך ויכנו מחשבתיך"},{"number":4,"verse":"ד כל פעל יהוה למענהו וגם-רשע ליום רעה"},{"number":5,"verse":"ה תועבת יהוה כל-גבה-לב יד ליד לא ינקה"},{"number":6,"verse":"ו בחסד ואמת יכפר עון וביראת יהוה סור מרע"},{"number":7,"verse":"ז ברצות יהוה דרכי-איש גם-אויביו ישלם אתו"},{"number":8,"verse":"ח טוב-מעט בצדקה-- מרב תבואות בלא משפט"},{"number":9,"verse":"ט לב אדם יחשב דרכו ויהוה יכין צעדו"},{"number":10,"verse":"י קסם על-שפתי-מלך במשפט לא ימעל-פיו"},{"number":11,"verse":"יא פלס ומאזני משפט--ליהוה מעשהו כל-אבני-כיס"},{"number":12,"verse":"יב תועבת מלכים עשות רשע כי בצדקה יכון כסא"},{"number":13,"verse":"יג רצון מלכים שפתי-צדק ודבר ישרים יאהב"},{"number":14,"verse":"יד חמת-מלך מלאכי-מות ואיש חכם יכפרנה"},{"number":15,"verse":"טו באור-פני-מלך חיים ורצונו כעב מלקוש"},{"number":16,"verse":"טז קנה-חכמה--מה-טוב מחרוץ וקנות בינה נבחר מכסף"},{"number":17,"verse":"יז מסלת ישרים סור מרע שמר נפשו נצר דרכו"},{"number":18,"verse":"יח לפני-שבר גאון ולפני כשלון גבה רוח"},{"number":19,"verse":"יט טוב שפל-רוח את-עניים (ענוים) מחלק שלל את-גאים"},{"number":20,"verse":"כ משכיל על-דבר ימצא-טוב ובוטח ביהוה אשריו"},{"number":21,"verse":"כא לחכם-לב יקרא נבון ומתק שפתים יסיף לקח"},{"number":22,"verse":"כב מקור חיים שכל בעליו ומוסר אולים אולת"},{"number":23,"verse":"כג לב חכם ישכיל פיהו ועל-שפתיו יסיף לקח"},{"number":24,"verse":"כד צוף-דבש אמרי-נעם מתוק לנפש ומרפא לעצם"},{"number":25,"verse":"כה יש דרך ישר לפני-איש ואחריתה דרכי-מות"},{"number":26,"verse":"כו נפש עמל עמלה לו כי-אכף עליו פיהו"},{"number":27,"verse":"כז איש בליעל כרה רעה ועל-שפתיו (שפתו) כאש צרבת"},{"number":28,"verse":"כח איש תהפכות ישלח מדון ונרגן מפריד אלוף"},{"number":29,"verse":"כט איש חמס יפתה רעהו והוליכו בדרך לא-טוב"},{"number":30,"verse":"ל עצה עיניו לחשב תהפכות קרץ שפתיו כלה רעה"},{"number":31,"verse":"לא עטרת תפארת שיבה בדרך צדקה תמצא"},{"number":32,"verse":"לב טוב ארך אפים מגבור ומשל ברוחו מלכד עיר"},{"number":33,"verse":"לג בחיק יוטל את-הגורל ומיהוה כל-משפטו"}]}