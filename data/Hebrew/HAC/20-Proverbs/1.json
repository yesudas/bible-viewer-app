{"bibleAbbr":"HAC","bookName":"Proverbs","bookEnglishName":"Proverbs","chapterNumber":1,"verses":[{"number":1,"verse":"א משלי שלמה בן-דוד-- מלך ישראל"},{"number":2,"verse":"ב לדעת חכמה ומוסר להבין אמרי בינה"},{"number":3,"verse":"ג לקחת מוסר השכל צדק ומשפט ומשרים"},{"number":4,"verse":"ד לתת לפתאים ערמה לנער דעת ומזמה"},{"number":5,"verse":"ה ישמע חכם ויוסף לקח ונבון תחבלות יקנה"},{"number":6,"verse":"ו להבין משל ומליצה דברי חכמים וחידתם"},{"number":7,"verse":"ז יראת יהוה ראשית דעת חכמה ומוסר אוילים בזו"},{"number":8,"verse":"ח שמע בני מוסר אביך ואל-תטש תורת אמך"},{"number":9,"verse":"ט כי לוית חן הם לראשך וענקים לגרגרתך"},{"number":10,"verse":"י בני-- אם-יפתוך חטאים אל-תבא"},{"number":11,"verse":"יא אם-יאמרו לכה אתנו נארבה לדם נצפנה לנקי חנם"},{"number":12,"verse":"יב נבלעם כשאול חיים ותמימים כיורדי בור"},{"number":13,"verse":"יג כל-הון יקר נמצא נמלא בתינו שלל"},{"number":14,"verse":"יד גורלך תפיל בתוכנו כיס אחד יהיה לכלנו"},{"number":15,"verse":"טו בני--אל-תלך בדרך אתם מנע רגלך מנתיבתם"},{"number":16,"verse":"טז כי רגליהם לרע ירוצו וימהרו לשפך-דם"},{"number":17,"verse":"יז כי-חנם מזרה הרשת-- בעיני כל-בעל כנף"},{"number":18,"verse":"יח והם לדמם יארבו יצפנו לנפשתם"},{"number":19,"verse":"יט כן--ארחות כל-בצע בצע את-נפש בעליו יקח"},{"number":20,"verse":"כ חכמות בחוץ תרנה ברחבות תתן קולה"},{"number":21,"verse":"כא בראש המיות תקרא בפתחי שערים בעיר--אמריה תאמר"},{"number":22,"verse":"כב עד-מתי פתים-- תאהבו-פתי ולצים--לצון חמדו להם וכסילים ישנאו-דעת"},{"number":23,"verse":"כג תשובו לתוכחתי הנה אביעה לכם רוחי אודיעה דברי אתכם"},{"number":24,"verse":"כד יען קראתי ותמאנו נטיתי ידי ואין מקשיב"},{"number":25,"verse":"כה ותפרעו כל-עצתי ותוכחתי לא אביתם"},{"number":26,"verse":"כו גם-אני באידכם אשחק אלעג בבא פחדכם"},{"number":27,"verse":"כז בבא כשאוה (כשואה) פחדכם-- ואידכם כסופה יאתה בבא עליכם צרה וצוקה"},{"number":28,"verse":"כח אז יקראנני ולא אענה ישחרנני ולא ימצאנני"},{"number":29,"verse":"כט תחת כי-שנאו דעת ויראת יהוה לא בחרו"},{"number":30,"verse":"ל לא-אבו לעצתי נאצו כל-תוכחתי"},{"number":31,"verse":"לא ויאכלו מפרי דרכם וממעצתיהם ישבעו"},{"number":32,"verse":"לב כי משובת פתים תהרגם ושלות כסילים תאבדם"},{"number":33,"verse":"לג ושמע לי ישכן-בטח ושאנן מפחד רעה"}]}