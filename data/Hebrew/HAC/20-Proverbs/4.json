{"bibleAbbr":"HAC","bookName":"Proverbs","bookEnglishName":"Proverbs","chapterNumber":4,"verses":[{"number":1,"verse":"א שמעו בנים מוסר אב והקשיבו לדעת בינה"},{"number":2,"verse":"ב כי לקח טוב נתתי לכם תורתי אל-תעזבו"},{"number":3,"verse":"ג כי-בן הייתי לאבי רך ויחיד לפני אמי"},{"number":4,"verse":"ד וירני--ויאמר לי יתמך-דברי לבך שמר מצותי וחיה"},{"number":5,"verse":"ה קנה חכמה קנה בינה אל-תשכח ואל-תט מאמרי-פי"},{"number":6,"verse":"ו אל-תעזבה ותשמרך אהבה ותצרך"},{"number":7,"verse":"ז ראשית חכמה קנה חכמה ובכל-קנינך קנה בינה"},{"number":8,"verse":"ח סלסלה ותרוממך תכבדך כי תחבקנה"},{"number":9,"verse":"ט תתן לראשך לוית-חן עטרת תפארת תמגנך"},{"number":10,"verse":"י שמע בני וקח אמרי וירבו לך שנות חיים"},{"number":11,"verse":"יא בדרך חכמה הריתיך הדרכתיך במעגלי-ישר"},{"number":12,"verse":"יב בלכתך לא-יצר צעדך ואם-תרוץ לא תכשל"},{"number":13,"verse":"יג החזק במוסר אל-תרף נצרה כי-היא חייך"},{"number":14,"verse":"יד בארח רשעים אל-תבא ואל-תאשר בדרך רעים"},{"number":15,"verse":"טו פרעהו אל-תעבר-בו שטה מעליו ועבר"},{"number":16,"verse":"טז כי לא ישנו אם-לא ירעו ונגזלה שנתם אם-לא יכשולו (יכשילו)"},{"number":17,"verse":"יז כי לחמו לחם רשע ויין חמסים ישתו"},{"number":18,"verse":"יח וארח צדיקים כאור נגה הולך ואור עד-נכון היום"},{"number":19,"verse":"יט דרך רשעים כאפלה לא ידעו במה יכשלו"},{"number":20,"verse":"כ בני לדברי הקשיבה לאמרי הט-אזנך"},{"number":21,"verse":"כא אל-יליזו מעיניך שמרם בתוך לבבך"},{"number":22,"verse":"כב כי-חיים הם למצאיהם ולכל-בשרו מרפא"},{"number":23,"verse":"כג מכל-משמר נצר לבך כי-ממנו תוצאות חיים"},{"number":24,"verse":"כד הסר ממך עקשות פה ולזות שפתים הרחק ממך"},{"number":25,"verse":"כה עיניך לנכח יביטו ועפעפיך יישרו נגדך"},{"number":26,"verse":"כו פלס מעגל רגלך וכל-דרכיך יכנו"},{"number":27,"verse":"כז אל-תט-ימין ושמאול הסר רגלך מרע"}]}