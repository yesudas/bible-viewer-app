{"bibleAbbr":"HAC","bookName":"Proverbs","bookEnglishName":"Proverbs","chapterNumber":19,"verses":[{"number":1,"verse":"א טוב-רש הולך בתמו-- מעקש שפתיו והוא כסיל"},{"number":2,"verse":"ב גם בלא-דעת נפש לא-טוב ואץ ברגלים חוטא"},{"number":3,"verse":"ג אולת אדם תסלף דרכו ועל-יהוה יזעף לבו"},{"number":4,"verse":"ד הון--יסיף רעים רבים ודל מרעהו יפרד"},{"number":5,"verse":"ה עד שקרים לא ינקה ויפיח כזבים לא ימלט"},{"number":6,"verse":"ו רבים יחלו פני-נדיב וכל-הרע לאיש מתן"},{"number":7,"verse":"ז כל אחי-רש שנאהו-- אף כי מרעהו רחקו ממנו מרדף אמרים לא- (לו-) המה"},{"number":8,"verse":"ח קנה-לב אהב נפשו שמר תבונה למצא-טוב"},{"number":9,"verse":"ט עד שקרים לא ינקה ויפיח כזבים יאבד"},{"number":10,"verse":"י לא-נאוה לכסיל תענוג אף כי-לעבד משל בשרים"},{"number":11,"verse":"יא שכל אדם האריך אפו ותפארתו עבר על-פשע"},{"number":12,"verse":"יב נהם ככפיר זעף מלך וכטל על-עשב רצונו"},{"number":13,"verse":"יג הות לאביו בן כסיל ודלף טרד מדיני אשה"},{"number":14,"verse":"יד בית והון נחלת אבות ומיהוה אשה משכלת"},{"number":15,"verse":"טו עצלה תפיל תרדמה ונפש רמיה תרעב"},{"number":16,"verse":"טז שמר מצוה שמר נפשו בוזה דרכיו יומת (ימות)"},{"number":17,"verse":"יז מלוה יהוה חונן דל וגמלו ישלם-לו"},{"number":18,"verse":"יח יסר בנך כי-יש תקוה ואל-המיתו אל-תשא נפשך"},{"number":19,"verse":"יט גרל- (גדל-) חמה נשא ענש כי אם-תציל ועוד תוסף"},{"number":20,"verse":"כ שמע עצה וקבל מוסר-- למען תחכם באחריתך"},{"number":21,"verse":"כא רבות מחשבות בלב-איש ועצת יהוה היא תקום"},{"number":22,"verse":"כב תאות אדם חסדו וטוב-רש מאיש כזב"},{"number":23,"verse":"כג יראת יהוה לחיים ושבע ילין בל-יפקד רע"},{"number":24,"verse":"כד טמן עצל ידו בצלחת גם-אל-פיהו לא ישיבנה"},{"number":25,"verse":"כה לץ תכה ופתי יערם והוכיח לנבון יבין דעת"},{"number":26,"verse":"כו משדד-אב יבריח אם-- בן מביש ומחפיר"},{"number":27,"verse":"כז חדל-בני לשמע מוסר לשגות מאמרי-דעת"},{"number":28,"verse":"כח עד בליעל יליץ משפט ופי רשעים יבלע-און"},{"number":29,"verse":"כט נכונו ללצים שפטים ומהלמות לגו כסילים"}]}