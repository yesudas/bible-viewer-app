{"bibleAbbr":"HAC","bookName":"Proverbs","bookEnglishName":"Proverbs","chapterNumber":2,"verses":[{"number":1,"verse":"א בני אם-תקח אמרי ומצותי תצפן אתך"},{"number":2,"verse":"ב להקשיב לחכמה אזנך תטה לבך לתבונה"},{"number":3,"verse":"ג כי אם לבינה תקרא לתבונה תתן קולך"},{"number":4,"verse":"ד אם-תבקשנה ככסף וכמטמונים תחפשנה"},{"number":5,"verse":"ה אז--תבין יראת יהוה ודעת אלהים תמצא"},{"number":6,"verse":"ו כי-יהוה יתן חכמה מפיו דעת ותבונה"},{"number":7,"verse":"ז וצפן (יצפן) לישרים תושיה מגן להלכי תם"},{"number":8,"verse":"ח לנצר ארחות משפט ודרך חסידו ישמר"},{"number":9,"verse":"ט אז--תבין צדק ומשפט ומישרים כל-מעגל-טוב"},{"number":10,"verse":"י כי-תבוא חכמה בלבך ודעת לנפשך ינעם"},{"number":11,"verse":"יא מזמה תשמר עליך תבונה תנצרכה"},{"number":12,"verse":"יב להצילך מדרך רע מאיש מדבר תהפכות"},{"number":13,"verse":"יג העזבים ארחות ישר-- ללכת בדרכי-חשך"},{"number":14,"verse":"יד השמחים לעשות רע יגילו בתהפכות רע"},{"number":15,"verse":"טו אשר ארחתיהם עקשים ונלוזים במעגלותם"},{"number":16,"verse":"טז להצילך מאשה זרה מנכריה אמריה החליקה"},{"number":17,"verse":"יז העזבת אלוף נעוריה ואת-ברית אלהיה שכחה"},{"number":18,"verse":"יח כי שחה אל-מות ביתה ואל-רפאים מעגלתיה"},{"number":19,"verse":"יט כל-באיה לא ישובון ולא-ישיגו ארחות חיים"},{"number":20,"verse":"כ למען--תלך בדרך טובים וארחות צדיקים תשמר"},{"number":21,"verse":"כא כי-ישרים ישכנו-ארץ ותמימים יותרו בה"},{"number":22,"verse":"כב ורשעים מארץ יכרתו ובוגדים יסחו ממנה"}]}