{"bibleAbbr":"HAC","bookName":"Proverbs","bookEnglishName":"Proverbs","chapterNumber":30,"verses":[{"number":1,"verse":"א דברי אגור בן-יקה--המשא נאם הגבר לאיתיאל לאיתיאל ואכל"},{"number":2,"verse":"ב כי בער אנכי מאיש ולא-בינת אדם לי"},{"number":3,"verse":"ג ולא-למדתי חכמה ודעת קדשים אדע"},{"number":4,"verse":"ד מי עלה-שמים וירד מי אסף-רוח בחפניו מי צרר-מים בשמלה-- מי הקים כל-אפסי-ארץ מה-שמו ומה-שם-בנו כי תדע"},{"number":5,"verse":"ה כל-אמרת אלוה צרופה מגן הוא לחסים בו"},{"number":6,"verse":"ו אל-תוסף על-דבריו פן-יוכיח בך ונכזבת"},{"number":7,"verse":"ז שתים שאלתי מאתך אל-תמנע ממני בטרם אמות"},{"number":8,"verse":"ח שוא ודבר-כזב הרחק ממני-- ראש ועשר אל-תתן-לי הטריפני לחם חקי"},{"number":9,"verse":"ט פן אשבע וכחשתי-- ואמרתי מי יהוה ופן-אורש וגנבתי ותפשתי שם אלהי"},{"number":10,"verse":"י אל-תלשן עבד אל-אדנו פן-יקללך ואשמת"},{"number":11,"verse":"יא דור אביו יקלל ואת-אמו לא יברך"},{"number":12,"verse":"יב דור טהור בעיניו ומצאתו לא רחץ"},{"number":13,"verse":"יג דור מה-רמו עיניו ועפעפיו ינשאו"},{"number":14,"verse":"יד דור חרבות שניו-- ומאכלות מתלעתיו לאכל עניים מארץ ואביונים מאדם"},{"number":15,"verse":"טו לעלוקה שתי בנות-- הב הב שלוש הנה לא תשבענה ארבע לא-אמרו הון"},{"number":16,"verse":"טז שאול ועצר-רחם ארץ לא-שבעה מים ואש לא-אמרה הון"},{"number":17,"verse":"יז עין תלעג לאב-- ותבז ליקהת-אם יקרוה ערבי-נחל ויאכלוה בני-נשר"},{"number":18,"verse":"יח שלשה המה נפלאו ממני וארבע (וארבעה) לא ידעתים"},{"number":19,"verse":"יט דרך הנשר בשמים-- דרך נחש עלי-צור דרך-אניה בלב-ים-- ודרך גבר בעלמה"},{"number":20,"verse":"כ כן דרך אשה-- מנאפת אכלה ומחתה פיה ואמרה לא-פעלתי און"},{"number":21,"verse":"כא תחת שלוש רגזה ארץ ותחת ארבע לא-תוכל שאת"},{"number":22,"verse":"כב תחת-עבד כי ימלוך ונבל כי ישבע-לחם"},{"number":23,"verse":"כג תחת שנואה כי תבעל ושפחה כי תירש גברתה"},{"number":24,"verse":"כד ארבעה הם קטני-ארץ והמה חכמים מחכמים"},{"number":25,"verse":"כה הנמלים עם לא-עז ויכינו בקיץ לחמם"},{"number":26,"verse":"כו שפנים עם לא-עצום וישימו בסלע ביתם"},{"number":27,"verse":"כז מלך אין לארבה ויצא חצץ כלו"},{"number":28,"verse":"כח שממית בידים תתפש והיא בהיכלי מלך"},{"number":29,"verse":"כט שלשה המה מיטיבי צעד וארבעה מיטבי לכת"},{"number":30,"verse":"ל ליש גבור בבהמה ולא-ישוב מפני-כל"},{"number":31,"verse":"לא זרזיר מתנים או-תיש ומלך אלקום עמו"},{"number":32,"verse":"לב אם-נבלת בהתנשא ואם-זמות יד לפה"},{"number":33,"verse":"לג כי מיץ חלב יוציא חמאה-- ומיץ-אף יוציא דם ומיץ אפים יוציא ריב"}]}