{"bibleAbbr":"HAC","bookName":"Proverbs","bookEnglishName":"Proverbs","chapterNumber":7,"verses":[{"number":1,"verse":"א בני שמר אמרי ומצותי תצפן אתך"},{"number":2,"verse":"ב שמר מצותי וחיה ותורתי כאישון עיניך"},{"number":3,"verse":"ג קשרם על-אצבעתיך כתבם על-לוח לבך"},{"number":4,"verse":"ד אמר לחכמה אחתי את ומדע לבינה תקרא"},{"number":5,"verse":"ה לשמרך מאשה זרה מנכריה אמריה החליקה"},{"number":6,"verse":"ו כי בחלון ביתי-- בעד אשנבי נשקפתי"},{"number":7,"verse":"ז וארא בפתאים אבינה בבנים-- נער חסר-לב"},{"number":8,"verse":"ח עבר בשוק אצל פנה ודרך ביתה יצעד"},{"number":9,"verse":"ט בנשף-בערב יום באישון לילה ואפלה"},{"number":10,"verse":"י והנה אשה לקראתו שית זונה ונצרת לב"},{"number":11,"verse":"יא המיה היא וסררת בביתה לא-ישכנו רגליה"},{"number":12,"verse":"יב פעם בחוץ--פעם ברחבות ואצל כל-פנה תארב"},{"number":13,"verse":"יג והחזיקה בו ונשקה לו העזה פניה ותאמר לו"},{"number":14,"verse":"יד זבחי שלמים עלי היום שלמתי נדרי"},{"number":15,"verse":"טו על-כן יצאתי לקראתך לשחר פניך ואמצאך"},{"number":16,"verse":"טז מרבדים רבדתי ערשי חטבות אטון מצרים"},{"number":17,"verse":"יז נפתי משכבי-- מר אהלים וקנמון"},{"number":18,"verse":"יח לכה נרוה דדים עד-הבקר נתעלסה באהבים"},{"number":19,"verse":"יט כי אין האיש בביתו הלך בדרך מרחוק"},{"number":20,"verse":"כ צרור-הכסף לקח בידו ליום הכסא יבא ביתו"},{"number":21,"verse":"כא הטתו ברב לקחה בחלק שפתיה תדיחנו"},{"number":22,"verse":"כב הולך אחריה פתאם כשור אל-טבח יבא וכעכס אל-מוסר אויל"},{"number":23,"verse":"כג עד יפלח חץ כבדו-- כמהר צפור אל-פח ולא-ידע כי-בנפשו הוא"},{"number":24,"verse":"כד ועתה בנים שמעו-לי והקשיבו לאמרי-פי"},{"number":25,"verse":"כה אל-ישט אל-דרכיה לבך אל-תתע בנתיבותיה"},{"number":26,"verse":"כו כי-רבים חללים הפילה ועצמים כל-הרגיה"},{"number":27,"verse":"כז דרכי שאול ביתה ירדות אל-חדרי-מות"}]}