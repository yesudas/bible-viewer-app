{"bibleAbbr":"HAC","bookName":"Proverbs","bookEnglishName":"Proverbs","chapterNumber":15,"verses":[{"number":1,"verse":"א מענה-רך ישיב חמה ודבר-עצב יעלה-אף"},{"number":2,"verse":"ב לשון חכמים תיטיב דעת ופי כסילים יביע אולת"},{"number":3,"verse":"ג בכל-מקום עיני יהוה צפות רעים וטובים"},{"number":4,"verse":"ד מרפא לשון עץ חיים וסלף בה שבר ברוח"},{"number":5,"verse":"ה אויל--ינאץ מוסר אביו ושמר תוכחת יערים"},{"number":6,"verse":"ו בית צדיק חסן רב ובתבואת רשע נעכרת"},{"number":7,"verse":"ז שפתי חכמים יזרו דעת ולב כסילים לא-כן"},{"number":8,"verse":"ח זבח רשעים תועבת יהוה ותפלת ישרים רצונו"},{"number":9,"verse":"ט תועבת יהוה דרך רשע ומרדף צדקה יאהב"},{"number":10,"verse":"י מוסר רע לעזב ארח שונא תוכחת ימות"},{"number":11,"verse":"יא שאול ואבדון נגד יהוה אף כי-לבות בני-אדם"},{"number":12,"verse":"יב לא יאהב-לץ הוכח לו אל-חכמים לא ילך"},{"number":13,"verse":"יג לב שמח ייטב פנים ובעצבת-לב רוח נכאה"},{"number":14,"verse":"יד לב נבון יבקש-דעת ופני (ופי) כסילים ירעה אולת"},{"number":15,"verse":"טו כל-ימי עני רעים וטוב-לב משתה תמיד"},{"number":16,"verse":"טז טוב-מעט ביראת יהוה-- מאוצר רב ומהומה בו"},{"number":17,"verse":"יז טוב ארחת ירק ואהבה-שם-- משור אבוס ושנאה-בו"},{"number":18,"verse":"יח איש חמה יגרה מדון וארך אפים ישקיט ריב"},{"number":19,"verse":"יט דרך עצל כמשכת חדק וארח ישרים סללה"},{"number":20,"verse":"כ בן חכם ישמח-אב וכסיל אדם בוזה אמו"},{"number":21,"verse":"כא אולת שמחה לחסר-לב ואיש תבונה יישר-לכת"},{"number":22,"verse":"כב הפר מחשבות באין סוד וברב יועצים תקום"},{"number":23,"verse":"כג שמחה לאיש במענה-פיו ודבר בעתו מה-טוב"},{"number":24,"verse":"כד ארח חיים למעלה למשכיל-- למען סור משאול מטה"},{"number":25,"verse":"כה בית גאים יסח יהוה ויצב גבול אלמנה"},{"number":26,"verse":"כו תועבת יהוה מחשבות רע וטהרים אמרי-נעם"},{"number":27,"verse":"כז עכר ביתו בוצע בצע ושונא מתנת יחיה"},{"number":28,"verse":"כח לב צדיק יהגה לענות ופי רשעים יביע רעות"},{"number":29,"verse":"כט רחוק יהוה מרשעים ותפלת צדיקים ישמע"},{"number":30,"verse":"ל מאור-עינים ישמח-לב שמועה טובה תדשן-עצם"},{"number":31,"verse":"לא אזן--שמעת תוכחת חיים בקרב חכמים תלין"},{"number":32,"verse":"לב פורע מוסר מואס נפשו ושומע תוכחת קונה לב"},{"number":33,"verse":"לג יראת יהוה מוסר חכמה ולפני כבוד ענוה"}]}