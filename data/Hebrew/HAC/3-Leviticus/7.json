{"bibleAbbr":"HAC","bookName":"Leviticus","bookEnglishName":"Leviticus","chapterNumber":7,"verses":[{"number":1,"verse":"א וזאת תורת האשם קדש קדשים הוא"},{"number":2,"verse":"ב במקום אשר ישחטו את העלה ישחטו את האשם ואת דמו יזרק על המזבח סביב"},{"number":3,"verse":"ג ואת כל חלבו יקריב ממנו--את האליה ואת החלב המכסה את הקרב"},{"number":4,"verse":"ד ואת שתי הכלית ואת החלב אשר עליהן אשר על הכסלים ואת היתרת על הכבד על הכלית יסירנה"},{"number":5,"verse":"ה והקטיר אתם הכהן המזבחה אשה ליהוה אשם הוא"},{"number":6,"verse":"ו כל זכר בכהנים יאכלנו במקום קדוש יאכל קדש קדשים הוא"},{"number":7,"verse":"ז כחטאת כאשם--תורה אחת להם הכהן אשר יכפר בו לו יהיה"},{"number":8,"verse":"ח והכהן--המקריב את עלת איש עור העלה אשר הקריב לכהן לו יהיה"},{"number":9,"verse":"ט וכל מנחה אשר תאפה בתנור וכל נעשה במרחשת ועל מחבת--לכהן המקריב אתה לו תהיה"},{"number":10,"verse":"י וכל מנחה בלולה בשמן וחרבה--לכל בני אהרן תהיה איש כאחיו {פ}"},{"number":11,"verse":"יא וזאת תורת זבח השלמים אשר יקריב ליהוה"},{"number":12,"verse":"יב אם על תודה יקריבנו--והקריב על זבח התודה חלות מצות בלולת בשמן ורקיקי מצות משחים בשמן וסלת מרבכת חלת בלולת בשמן"},{"number":13,"verse":"יג על חלת לחם חמץ יקריב קרבנו על זבח תודת שלמיו"},{"number":14,"verse":"יד והקריב ממנו אחד מכל קרבן תרומה ליהוה לכהן הזרק את דם השלמים--לו יהיה"},{"number":15,"verse":"טו ובשר זבח תודת שלמיו--ביום קרבנו יאכל לא יניח ממנו עד בקר"},{"number":16,"verse":"טז ואם נדר או נדבה זבח קרבנו--ביום הקריבו את זבחו יאכל וממחרת והנותר ממנו יאכל"},{"number":17,"verse":"יז והנותר מבשר הזבח--ביום השלישי באש ישרף"},{"number":18,"verse":"יח ואם האכל יאכל מבשר זבח שלמיו ביום השלישי לא ירצה--המקריב אתו לא יחשב לו פגול יהיה והנפש האכלת ממנו עונה תשא"},{"number":19,"verse":"יט והבשר אשר יגע בכל טמא לא יאכל--באש ישרף והבשר--כל טהור יאכל בשר"},{"number":20,"verse":"כ והנפש אשר תאכל בשר מזבח השלמים אשר ליהוה וטמאתו עליו--ונכרתה הנפש ההוא מעמיה"},{"number":21,"verse":"כא ונפש כי תגע בכל טמא בטמאת אדם או בבהמה טמאה או בכל שקץ טמא ואכל מבשר זבח השלמים אשר ליהוה--ונכרתה הנפש ההוא מעמיה {פ}"},{"number":22,"verse":"כב וידבר יהוה אל משה לאמר"},{"number":23,"verse":"כג דבר אל בני ישראל לאמר כל חלב שור וכשב ועז--לא תאכלו"},{"number":24,"verse":"כד וחלב נבלה וחלב טרפה יעשה לכל מלאכה ואכל לא תאכלהו"},{"number":25,"verse":"כה כי כל אכל חלב מן הבהמה אשר יקריב ממנה אשה ליהוה--ונכרתה הנפש האכלת מעמיה"},{"number":26,"verse":"כו וכל דם לא תאכלו בכל מושבתיכם לעוף ולבהמה"},{"number":27,"verse":"כז כל נפש אשר תאכל כל דם--ונכרתה הנפש ההוא מעמיה"},{"number":28,"verse":"כח וידבר יהוה אל משה לאמר"},{"number":29,"verse":"כט דבר אל בני ישראל לאמר המקריב את זבח שלמיו ליהוה--יביא את קרבנו ליהוה מזבח שלמיו"},{"number":30,"verse":"ל ידיו תביאינה את אשי יהוה את החלב על החזה יביאנו--את החזה להניף אתו תנופה לפני יהוה"},{"number":31,"verse":"לא והקטיר הכהן את החלב המזבחה והיה החזה לאהרן ולבניו"},{"number":32,"verse":"לב ואת שוק הימין תתנו תרומה לכהן מזבחי שלמיכם"},{"number":33,"verse":"לג המקריב את דם השלמים ואת החלב--מבני אהרן לו תהיה שוק הימין למנה"},{"number":34,"verse":"לד כי את חזה התנופה ואת שוק התרומה לקחתי מאת בני ישראל מזבחי שלמיהם ואתן אתם לאהרן הכהן ולבניו לחק עולם מאת בני ישראל"},{"number":35,"verse":"לה זאת משחת אהרן ומשחת בניו מאשי יהוה ביום הקריב אתם לכהן ליהוה"},{"number":36,"verse":"לו אשר צוה יהוה לתת להם ביום משחו אתם מאת בני ישראל--חקת עולם לדרתם"},{"number":37,"verse":"לז זאת התורה לעלה למנחה ולחטאת ולאשם ולמלואים--ולזבח השלמים"},{"number":38,"verse":"לח אשר צוה יהוה את משה בהר סיני ביום צותו את בני ישראל להקריב את קרבניהם ליהוה--במדבר סיני {פ}"}]}