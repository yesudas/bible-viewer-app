{"bibleAbbr":"HAC","bookName":"Leviticus","bookEnglishName":"Leviticus","chapterNumber":9,"verses":[{"number":1,"verse":"א ויהי ביום השמיני קרא משה לאהרן ולבניו--ולזקני ישראל"},{"number":2,"verse":"ב ויאמר אל אהרן קח לך עגל בן בקר לחטאת ואיל לעלה--תמימם והקרב לפני יהוה"},{"number":3,"verse":"ג ואל בני ישראל תדבר לאמר קחו שעיר עזים לחטאת ועגל וכבש בני שנה תמימם לעלה"},{"number":4,"verse":"ד ושור ואיל לשלמים לזבח לפני יהוה ומנחה בלולה בשמן כי היום יהוה נראה אליכם"},{"number":5,"verse":"ה ויקחו את אשר צוה משה אל פני אהל מועד ויקרבו כל העדה ויעמדו לפני יהוה"},{"number":6,"verse":"ו ויאמר משה זה הדבר אשר צוה יהוה תעשו--וירא אליכם כבוד יהוה"},{"number":7,"verse":"ז ויאמר משה אל אהרן קרב אל המזבח ועשה את חטאתך ואת עלתך וכפר בעדך ובעד העם ועשה את קרבן העם וכפר בעדם כאשר צוה יהוה"},{"number":8,"verse":"ח ויקרב אהרן אל המזבח וישחט את עגל החטאת אשר לו"},{"number":9,"verse":"ט ויקרבו בני אהרן את הדם אליו ויטבל אצבעו בדם ויתן על קרנות המזבח ואת הדם יצק אל יסוד המזבח"},{"number":10,"verse":"י ואת החלב ואת הכלית ואת היתרת מן הכבד מן החטאת--הקטיר המזבחה כאשר צוה יהוה את משה"},{"number":11,"verse":"יא ואת הבשר ואת העור שרף באש מחוץ למחנה"},{"number":12,"verse":"יב וישחט את העלה וימצאו בני אהרן אליו את הדם ויזרקהו על המזבח סביב"},{"number":13,"verse":"יג ואת העלה המציאו אליו לנתחיה--ואת הראש ויקטר על המזבח"},{"number":14,"verse":"יד וירחץ את הקרב ואת הכרעים ויקטר על העלה המזבחה"},{"number":15,"verse":"טו ויקרב את קרבן העם ויקח את שעיר החטאת אשר לעם וישחטהו ויחטאהו כראשון"},{"number":16,"verse":"טז ויקרב את העלה ויעשה כמשפט"},{"number":17,"verse":"יז ויקרב את המנחה וימלא כפו ממנה ויקטר על המזבח--מלבד עלת הבקר"},{"number":18,"verse":"יח וישחט את השור ואת האיל זבח השלמים אשר לעם וימצאו בני אהרן את הדם אליו ויזרקהו על המזבח סביב"},{"number":19,"verse":"יט ואת החלבים מן השור ומן האיל--האליה והמכסה והכלית ויתרת הכבד"},{"number":20,"verse":"כ וישימו את החלבים על החזות ויקטר החלבים המזבחה"},{"number":21,"verse":"כא ואת החזות ואת שוק הימין הניף אהרן תנופה לפני יהוה--כאשר צוה משה"},{"number":22,"verse":"כב וישא אהרן את ידו אל העם ויברכם וירד מעשת החטאת והעלה--והשלמים"},{"number":23,"verse":"כג ויבא משה ואהרן אל אהל מועד ויצאו ויברכו את העם וירא כבוד יהוה אל כל העם"},{"number":24,"verse":"כד ותצא אש מלפני יהוה ותאכל על המזבח את העלה ואת החלבים וירא כל העם וירנו ויפלו על פניהם"}]}