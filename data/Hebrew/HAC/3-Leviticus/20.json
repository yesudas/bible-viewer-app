{"bibleAbbr":"HAC","bookName":"Leviticus","bookEnglishName":"Leviticus","chapterNumber":20,"verses":[{"number":1,"verse":"א וידבר יהוה אל משה לאמר"},{"number":2,"verse":"ב ואל בני ישראל תאמר איש איש מבני ישראל ומן הגר הגר בישראל אשר יתן מזרעו למלך מות יומת עם הארץ ירגמהו באבן"},{"number":3,"verse":"ג ואני אתן את פני באיש ההוא והכרתי אתו מקרב עמו כי מזרעו נתן למלך--למען טמא את מקדשי ולחלל את שם קדשי"},{"number":4,"verse":"ד ואם העלם יעלימו עם הארץ את עיניהם מן האיש ההוא בתתו מזרעו למלך--לבלתי המית אתו"},{"number":5,"verse":"ה ושמתי אני את פני באיש ההוא ובמשפחתו והכרתי אתו ואת כל הזנים אחריו לזנות אחרי המלך--מקרב עמם"},{"number":6,"verse":"ו והנפש אשר תפנה אל האבת ואל הידענים לזנת אחריהם--ונתתי את פני בנפש ההוא והכרתי אתו מקרב עמו"},{"number":7,"verse":"ז והתקדשתם--והייתם קדשים כי אני יהוה אלהיכם"},{"number":8,"verse":"ח ושמרתם את חקתי ועשיתם אתם אני יהוה מקדשכם"},{"number":9,"verse":"ט כי איש איש אשר יקלל את אביו ואת אמו--מות יומת אביו ואמו קלל דמיו בו"},{"number":10,"verse":"י ואיש אשר ינאף את אשת איש אשר ינאף את אשת רעהו--מות יומת הנאף והנאפת"},{"number":11,"verse":"יא ואיש אשר ישכב את אשת אביו--ערות אביו גלה מות יומתו שניהם דמיהם בם"},{"number":12,"verse":"יב ואיש אשר ישכב את כלתו--מות יומתו שניהם תבל עשו דמיהם בם"},{"number":13,"verse":"יג ואיש אשר ישכב את זכר משכבי אשה--תועבה עשו שניהם מות יומתו דמיהם בם"},{"number":14,"verse":"יד ואיש אשר יקח את אשה ואת אמה--זמה הוא באש ישרפו אתו ואתהן ולא תהיה זמה בתוככם"},{"number":15,"verse":"טו ואיש אשר יתן שכבתו בבהמה--מות יומת ואת הבהמה תהרגו"},{"number":16,"verse":"טז ואשה אשר תקרב אל כל בהמה לרבעה אתה--והרגת את האשה ואת הבהמה מות יומתו דמיהם בם"},{"number":17,"verse":"יז ואיש אשר יקח את אחתו בת אביו או בת אמו וראה את ערותה והיא תראה את ערותו חסד הוא--ונכרתו לעיני בני עמם ערות אחתו גלה עונו ישא"},{"number":18,"verse":"יח ואיש אשר ישכב את אשה דוה וגלה את ערותה את מקרה הערה והוא גלתה את מקור דמיה--ונכרתו שניהם מקרב עמם"},{"number":19,"verse":"יט וערות אחות אמך ואחות אביך לא תגלה כי את שארו הערה עונם ישאו"},{"number":20,"verse":"כ ואיש אשר ישכב את דדתו--ערות דדו גלה חטאם ישאו ערירים ימתו"},{"number":21,"verse":"כא ואיש אשר יקח את אשת אחיו--נדה הוא ערות אחיו גלה ערירים יהיו"},{"number":22,"verse":"כב ושמרתם את כל חקתי ואת כל משפטי ועשיתם אתם ולא תקיא אתכם הארץ אשר אני מביא אתכם שמה לשבת בה"},{"number":23,"verse":"כג ולא תלכו בחקת הגוי אשר אני משלח מפניכם כי את כל אלה עשו ואקץ בם"},{"number":24,"verse":"כד ואמר לכם אתם תירשו את אדמתם ואני אתננה לכם לרשת אתה ארץ זבת חלב ודבש אני יהוה אלהיכם אשר הבדלתי אתכם מן העמים"},{"number":25,"verse":"כה והבדלתם בין הבהמה הטהרה לטמאה ובין העוף הטמא לטהר ולא תשקצו את נפשתיכם בבהמה ובעוף ובכל אשר תרמש האדמה אשר הבדלתי לכם לטמא"},{"number":26,"verse":"כו והייתם לי קדשים כי קדוש אני יהוה ואבדל אתכם מן העמים להיות לי"},{"number":27,"verse":"כז ואיש או אשה כי יהיה בהם אוב או ידעני--מות יומתו באבן ירגמו אתם דמיהם בם {פ}"}]}