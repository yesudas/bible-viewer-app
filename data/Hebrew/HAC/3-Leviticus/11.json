{"bibleAbbr":"HAC","bookName":"Leviticus","bookEnglishName":"Leviticus","chapterNumber":11,"verses":[{"number":1,"verse":"א וידבר יהוה אל משה ואל אהרן לאמר אלהם"},{"number":2,"verse":"ב דברו אל בני ישראל לאמר זאת החיה אשר תאכלו מכל הבהמה אשר על הארץ"},{"number":3,"verse":"ג כל מפרסת פרסה ושסעת שסע פרסת מעלת גרה בבהמה--אתה תאכלו"},{"number":4,"verse":"ד אך את זה לא תאכלו ממעלי הגרה וממפרסי הפרסה את הגמל כי מעלה גרה הוא ופרסה איננו מפריס--טמא הוא לכם"},{"number":5,"verse":"ה ואת השפן כי מעלה גרה הוא ופרסה לא יפריס טמא הוא לכם"},{"number":6,"verse":"ו ואת הארנבת כי מעלת גרה הוא ופרסה לא הפריסה טמאה הוא לכם"},{"number":7,"verse":"ז ואת החזיר כי מפריס פרסה הוא ושסע שסע פרסה והוא גרה לא יגר טמא הוא לכם"},{"number":8,"verse":"ח מבשרם לא תאכלו ובנבלתם לא תגעו טמאים הם לכם"},{"number":9,"verse":"ט את זה תאכלו מכל אשר במים כל אשר לו סנפיר וקשקשת במים בימים ובנחלים--אתם תאכלו"},{"number":10,"verse":"י וכל אשר אין לו סנפיר וקשקשת בימים ובנחלים מכל שרץ המים ומכל נפש החיה אשר במים--שקץ הם לכם"},{"number":11,"verse":"יא ושקץ יהיו לכם מבשרם לא תאכלו ואת נבלתם תשקצו"},{"number":12,"verse":"יב כל אשר אין לו סנפיר וקשקשת במים--שקץ הוא לכם"},{"number":13,"verse":"יג ואת אלה תשקצו מן העוף לא יאכלו שקץ הם את הנשר ואת הפרס ואת העזניה"},{"number":14,"verse":"יד ואת הדאה--ואת האיה למינה"},{"number":15,"verse":"טו את כל ערב למינו"},{"number":16,"verse":"טז ואת בת היענה ואת התחמס ואת השחף ואת הנץ למינהו"},{"number":17,"verse":"יז ואת הכוס ואת השלך ואת הינשוף"},{"number":18,"verse":"יח ואת התנשמת ואת הקאת ואת הרחם"},{"number":19,"verse":"יט ואת החסידה האנפה למינה ואת הדוכיפת ואת העטלף"},{"number":20,"verse":"כ כל שרץ העוף ההלך על ארבע--שקץ הוא לכם"},{"number":21,"verse":"כא אך את זה תאכלו מכל שרץ העוף ההלך על ארבע אשר לא (לו) כרעים ממעל לרגליו לנתר בהן על הארץ"},{"number":22,"verse":"כב את אלה מהם תאכלו--את הארבה למינו ואת הסלעם למינהו ואת החרגל למינהו ואת החגב למינהו"},{"number":23,"verse":"כג וכל שרץ העוף אשר לו ארבע רגלים--שקץ הוא לכם"},{"number":24,"verse":"כד ולאלה תטמאו כל הנגע בנבלתם יטמא עד הערב"},{"number":25,"verse":"כה וכל הנשא מנבלתם--יכבס בגדיו וטמא עד הערב"},{"number":26,"verse":"כו לכל הבהמה אשר הוא מפרסת פרסה ושסע איננה שסעת וגרה איננה מעלה--טמאים הם לכם כל הנגע בהם יטמא"},{"number":27,"verse":"כז וכל הולך על כפיו בכל החיה ההלכת על ארבע--טמאים הם לכם כל הנגע בנבלתם יטמא עד הערב"},{"number":28,"verse":"כח והנשא את נבלתם--יכבס בגדיו וטמא עד הערב טמאים המה לכם {ס}"},{"number":29,"verse":"כט וזה לכם הטמא בשרץ השרץ על הארץ החלד והעכבר והצב למינהו"},{"number":30,"verse":"ל והאנקה והכח והלטאה והחמט והתנשמת"},{"number":31,"verse":"לא אלה הטמאים לכם בכל השרץ כל הנגע בהם במתם יטמא עד הערב"},{"number":32,"verse":"לב וכל אשר יפל עליו מהם במתם יטמא מכל כלי עץ או בגד או עור או שק כל כלי אשר יעשה מלאכה בהם במים יובא וטמא עד הערב וטהר"},{"number":33,"verse":"לג וכל כלי חרש--אשר יפל מהם אל תוכו כל אשר בתוכו יטמא ואתו תשברו"},{"number":34,"verse":"לד מכל האכל אשר יאכל אשר יבוא עליו מים--יטמא וכל משקה אשר ישתה בכל כלי יטמא"},{"number":35,"verse":"לה וכל אשר יפל מנבלתם עליו יטמא--תנור וכירים יתץ טמאים הם וטמאים יהיו לכם"},{"number":36,"verse":"לו אך מעין ובור מקוה מים יהיה טהור ונגע בנבלתם יטמא"},{"number":37,"verse":"לז וכי יפל מנבלתם על כל זרע זרוע אשר יזרע--טהור הוא"},{"number":38,"verse":"לח וכי יתן מים על זרע ונפל מנבלתם עליו--טמא הוא לכם {ס}"},{"number":39,"verse":"לט וכי ימות מן הבהמה אשר היא לכם לאכלה--הנגע בנבלתה יטמא עד הערב"},{"number":40,"verse":"מ והאכל מנבלתה--יכבס בגדיו וטמא עד הערב והנשא את נבלתה--יכבס בגדיו וטמא עד הערב"},{"number":41,"verse":"מא וכל השרץ השרץ על הארץ--שקץ הוא לא יאכל"},{"number":42,"verse":"מב כל הולך על גחון וכל הולך על ארבע עד כל מרבה רגלים לכל השרץ השרץ על הארץ--לא תאכלום כי שקץ הם"},{"number":43,"verse":"מג אל תשקצו את נפשתיכם בכל השרץ השרץ ולא תטמאו בהם ונטמתם בם"},{"number":44,"verse":"מד כי אני יהוה אלהיכם והתקדשתם והייתם קדשים כי קדוש אני ולא תטמאו את נפשתיכם בכל השרץ הרמש על הארץ"},{"number":45,"verse":"מה כי אני יהוה המעלה אתכם מארץ מצרים להית לכם לאלהים והייתם קדשים כי קדוש אני"},{"number":46,"verse":"מו זאת תורת הבהמה והעוף וכל נפש החיה הרמשת במים ולכל נפש השרצת על הארץ"},{"number":47,"verse":"מז להבדיל בין הטמא ובין הטהר ובין החיה הנאכלת ובין החיה אשר לא תאכל {פ}"}]}