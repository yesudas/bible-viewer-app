{"bibleAbbr":"HAC","bookName":"Leviticus","bookEnglishName":"Leviticus","chapterNumber":16,"verses":[{"number":1,"verse":"א וידבר יהוה אל משה אחרי מות שני בני אהרן--בקרבתם לפני יהוה וימתו"},{"number":2,"verse":"ב ויאמר יהוה אל משה דבר אל אהרן אחיך ואל יבא בכל עת אל הקדש מבית לפרכת--אל פני הכפרת אשר על הארן ולא ימות כי בענן אראה על הכפרת"},{"number":3,"verse":"ג בזאת יבא אהרן אל הקדש בפר בן בקר לחטאת ואיל לעלה"},{"number":4,"verse":"ד כתנת בד קדש ילבש ומכנסי בד יהיו על בשרו ובאבנט בד יחגר ובמצנפת בד יצנף בגדי קדש הם ורחץ במים את בשרו ולבשם"},{"number":5,"verse":"ה ומאת עדת בני ישראל יקח שני שעירי עזים לחטאת ואיל אחד לעלה"},{"number":6,"verse":"ו והקריב אהרן את פר החטאת אשר לו וכפר בעדו ובעד ביתו"},{"number":7,"verse":"ז ולקח את שני השעירם והעמיד אתם לפני יהוה פתח אהל מועד"},{"number":8,"verse":"ח ונתן אהרן על שני השעירם גרלות--גורל אחד ליהוה וגורל אחד לעזאזל"},{"number":9,"verse":"ט והקריב אהרן את השעיר אשר עלה עליו הגורל ליהוה ועשהו חטאת"},{"number":10,"verse":"י והשעיר אשר עלה עליו הגורל לעזאזל יעמד חי לפני יהוה לכפר עליו--לשלח אתו לעזאזל המדברה"},{"number":11,"verse":"יא והקריב אהרן את פר החטאת אשר לו וכפר בעדו ובעד ביתו ושחט את פר החטאת אשר לו"},{"number":12,"verse":"יב ולקח מלא המחתה גחלי אש מעל המזבח מלפני יהוה ומלא חפניו קטרת סמים דקה והביא מבית לפרכת"},{"number":13,"verse":"יג ונתן את הקטרת על האש לפני יהוה וכסה ענן הקטרת את הכפרת אשר על העדות--ולא ימות"},{"number":14,"verse":"יד ולקח מדם הפר והזה באצבעו על פני הכפרת קדמה ולפני הכפרת יזה שבע פעמים מן הדם--באצבעו"},{"number":15,"verse":"טו ושחט את שעיר החטאת אשר לעם והביא את דמו אל מבית לפרכת ועשה את דמו כאשר עשה לדם הפר והזה אתו על הכפרת ולפני הכפרת"},{"number":16,"verse":"טז וכפר על הקדש מטמאת בני ישראל ומפשעיהם לכל חטאתם וכן יעשה לאהל מועד השכן אתם בתוך טמאתם"},{"number":17,"verse":"יז וכל אדם לא יהיה באהל מועד בבאו לכפר בקדש--עד צאתו וכפר בעדו ובעד ביתו ובעד כל קהל ישראל"},{"number":18,"verse":"יח ויצא אל המזבח אשר לפני יהוה--וכפר עליו ולקח מדם הפר ומדם השעיר ונתן על קרנות המזבח סביב"},{"number":19,"verse":"יט והזה עליו מן הדם באצבעו שבע פעמים וטהרו וקדשו מטמאת בני ישראל"},{"number":20,"verse":"כ וכלה מכפר את הקדש ואת אהל מועד ואת המזבח והקריב את השעיר החי"},{"number":21,"verse":"כא וסמך אהרן את שתי ידו על ראש השעיר החי והתודה עליו את כל עונת בני ישראל ואת כל פשעיהם לכל חטאתם ונתן אתם על ראש השעיר ושלח ביד איש עתי המדברה"},{"number":22,"verse":"כב ונשא השעיר עליו את כל עונתם אל ארץ גזרה ושלח את השעיר במדבר"},{"number":23,"verse":"כג ובא אהרן אל אהל מועד ופשט את בגדי הבד אשר לבש בבאו אל הקדש והניחם שם"},{"number":24,"verse":"כד ורחץ את בשרו במים במקום קדוש ולבש את בגדיו ויצא ועשה את עלתו ואת עלת העם וכפר בעדו ובעד העם"},{"number":25,"verse":"כה ואת חלב החטאת יקטיר המזבחה"},{"number":26,"verse":"כו והמשלח את השעיר לעזאזל--יכבס בגדיו ורחץ את בשרו במים ואחרי כן יבוא אל המחנה"},{"number":27,"verse":"כז ואת פר החטאת ואת שעיר החטאת אשר הובא את דמם לכפר בקדש--יוציא אל מחוץ למחנה ושרפו באש את ערתם ואת בשרם ואת פרשם"},{"number":28,"verse":"כח והשרף אתם--יכבס בגדיו ורחץ את בשרו במים ואחרי כן יבוא אל המחנה"},{"number":29,"verse":"כט והיתה לכם לחקת עולם בחדש השביעי בעשור לחדש תענו את נפשתיכם וכל מלאכה לא תעשו--האזרח והגר הגר בתוככם"},{"number":30,"verse":"ל כי ביום הזה יכפר עליכם לטהר אתכם מכל חטאתיכם לפני יהוה תטהרו"},{"number":31,"verse":"לא שבת שבתון היא לכם ועניתם את נפשתיכם--חקת עולם"},{"number":32,"verse":"לב וכפר הכהן אשר ימשח אתו ואשר ימלא את ידו לכהן תחת אביו ולבש את בגדי הבד בגדי הקדש"},{"number":33,"verse":"לג וכפר את מקדש הקדש ואת אהל מועד ואת המזבח יכפר ועל הכהנים ועל כל עם הקהל יכפר"},{"number":34,"verse":"לד והיתה זאת לכם לחקת עולם לכפר על בני ישראל מכל חטאתם--אחת בשנה ויעש כאשר צוה יהוה את משה {פ}"}]}