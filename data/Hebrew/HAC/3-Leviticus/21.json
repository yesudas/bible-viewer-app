{"bibleAbbr":"HAC","bookName":"Leviticus","bookEnglishName":"Leviticus","chapterNumber":21,"verses":[{"number":1,"verse":"א ויאמר יהוה אל משה אמר אל הכהנים בני אהרן ואמרת אלהם לנפש לא יטמא בעמיו"},{"number":2,"verse":"ב כי אם לשארו הקרב אליו לאמו ולאביו ולבנו ולבתו ולאחיו"},{"number":3,"verse":"ג ולאחתו הבתולה הקרובה אליו אשר לא היתה לאיש--לה יטמא"},{"number":4,"verse":"ד לא יטמא בעל בעמיו--להחלו"},{"number":5,"verse":"ה לא יקרחה (יקרחו) קרחה בראשם ופאת זקנם לא יגלחו ובבשרם--לא ישרטו שרטת"},{"number":6,"verse":"ו קדשים יהיו לאלהיהם ולא יחללו שם אלהיהם כי את אשי יהוה לחם אלהיהם הם מקריבם--והיו קדש"},{"number":7,"verse":"ז אשה זנה וחללה לא יקחו ואשה גרושה מאישה לא יקחו כי קדש הוא לאלהיו"},{"number":8,"verse":"ח וקדשתו--כי את לחם אלהיך הוא מקריב קדש יהיה לך--כי קדוש אני יהוה מקדשכם"},{"number":9,"verse":"ט ובת איש כהן כי תחל לזנות--את אביה היא מחללת באש תשרף {ס}"},{"number":10,"verse":"י והכהן הגדול מאחיו אשר יוצק על ראשו שמן המשחה ומלא את ידו ללבש את הבגדים--את ראשו לא יפרע ובגדיו לא יפרם"},{"number":11,"verse":"יא ועל כל נפשת מת לא יבא לאביו ולאמו לא יטמא"},{"number":12,"verse":"יב ומן המקדש לא יצא ולא יחלל את מקדש אלהיו כי נזר שמן משחת אלהיו עליו--אני יהוה"},{"number":13,"verse":"יג והוא אשה בבתוליה יקח"},{"number":14,"verse":"יד אלמנה וגרושה וחללה זנה את אלה לא יקח כי אם בתולה מעמיו יקח אשה"},{"number":15,"verse":"טו ולא יחלל זרעו בעמיו כי אני יהוה מקדשו {ס}"},{"number":16,"verse":"טז וידבר יהוה אל משה לאמר"},{"number":17,"verse":"יז דבר אל אהרן לאמר איש מזרעך לדרתם אשר יהיה בו מום--לא יקרב להקריב לחם אלהיו"},{"number":18,"verse":"יח כי כל איש אשר בו מום לא יקרב איש עור או פסח או חרם או שרוע"},{"number":19,"verse":"יט או איש אשר יהיה בו שבר רגל או שבר יד"},{"number":20,"verse":"כ או גבן או דק או תבלל בעינו או גרב או ילפת או מרוח אשך"},{"number":21,"verse":"כא כל איש אשר בו מום מזרע אהרן הכהן--לא יגש להקריב את אשי יהוה מום בו--את לחם אלהיו לא יגש להקריב"},{"number":22,"verse":"כב לחם אלהיו מקדשי הקדשים ומן הקדשים יאכל"},{"number":23,"verse":"כג אך אל הפרכת לא יבא ואל המזבח לא יגש--כי מום בו ולא יחלל את מקדשי כי אני יהוה מקדשם"},{"number":24,"verse":"כד וידבר משה אל אהרן ואל בניו ואל כל בני ישראל {פ}"}]}