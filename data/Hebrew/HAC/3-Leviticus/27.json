{"bibleAbbr":"HAC","bookName":"Leviticus","bookEnglishName":"Leviticus","chapterNumber":27,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל בני ישראל ואמרת אלהם איש כי יפלא נדר--בערכך נפשת ליהוה"},{"number":3,"verse":"ג והיה ערכך הזכר מבן עשרים שנה ועד בן ששים שנה והיה ערכך חמשים שקל כסף--בשקל הקדש"},{"number":4,"verse":"ד ואם נקבה הוא--והיה ערכך שלשים שקל"},{"number":5,"verse":"ה ואם מבן חמש שנים ועד בן עשרים שנה--והיה ערכך הזכר עשרים שקלים ולנקבה עשרת שקלים"},{"number":6,"verse":"ו ואם מבן חדש ועד בן חמש שנים--והיה ערכך הזכר חמשה שקלים כסף ולנקבה ערכך שלשת שקלים כסף"},{"number":7,"verse":"ז ואם מבן ששים שנה ומעלה אם זכר--והיה ערכך חמשה עשר שקל ולנקבה עשרה שקלים"},{"number":8,"verse":"ח ואם מך הוא מערכך--והעמידו לפני הכהן והעריך אתו הכהן על פי אשר תשיג יד הנדר--יעריכנו הכהן {ס}"},{"number":9,"verse":"ט ואם בהמה--אשר יקריבו ממנה קרבן ליהוה כל אשר יתן ממנו ליהוה יהיה קדש"},{"number":10,"verse":"י לא יחליפנו ולא ימיר אתו טוב ברע--או רע בטוב ואם המר ימיר בהמה בבהמה והיה הוא ותמורתו יהיה קדש"},{"number":11,"verse":"יא ואם כל בהמה טמאה אשר לא יקריבו ממנה קרבן ליהוה--והעמיד את הבהמה לפני הכהן"},{"number":12,"verse":"יב והעריך הכהן אתה בין טוב ובין רע כערכך הכהן כן יהיה"},{"number":13,"verse":"יג ואם גאל יגאלנה--ויסף חמישתו על ערכך"},{"number":14,"verse":"יד ואיש כי יקדש את ביתו קדש ליהוה--והעריכו הכהן בין טוב ובין רע כאשר יעריך אתו הכהן כן יקום"},{"number":15,"verse":"טו ואם המקדיש--יגאל את ביתו ויסף חמישית כסף ערכך עליו--והיה לו"},{"number":16,"verse":"טז ואם משדה אחזתו יקדיש איש ליהוה--והיה ערכך לפי זרעו זרע חמר שערים בחמשים שקל כסף"},{"number":17,"verse":"יז אם משנת היבל יקדיש שדהו--כערכך יקום"},{"number":18,"verse":"יח ואם אחר היבל יקדיש שדהו--וחשב לו הכהן את הכסף על פי השנים הנותרת עד שנת היבל ונגרע מערכך"},{"number":19,"verse":"יט ואם גאל יגאל את השדה המקדיש אתו ויסף חמשית כסף ערכך עליו--וקם לו"},{"number":20,"verse":"כ ואם לא יגאל את השדה ואם מכר את השדה לאיש אחר--לא יגאל עוד"},{"number":21,"verse":"כא והיה השדה בצאתו ביבל קדש ליהוה--כשדה החרם לכהן תהיה אחזתו"},{"number":22,"verse":"כב ואם את שדה מקנתו אשר לא משדה אחזתו--יקדיש ליהוה"},{"number":23,"verse":"כג וחשב לו הכהן את מכסת הערכך עד שנת היבל ונתן את הערכך ביום ההוא קדש ליהוה"},{"number":24,"verse":"כד בשנת היובל ישוב השדה לאשר קנהו מאתו--לאשר לו אחזת הארץ"},{"number":25,"verse":"כה וכל ערכך--יהיה בשקל הקדש עשרים גרה יהיה השקל"},{"number":26,"verse":"כו אך בכור אשר יבכר ליהוה בבהמה--לא יקדיש איש אתו אם שור אם שה ליהוה הוא"},{"number":27,"verse":"כז ואם בבהמה הטמאה ופדה בערכך ויסף חמשתו עליו ואם לא יגאל ונמכר בערכך"},{"number":28,"verse":"כח אך כל חרם אשר יחרם איש ליהוה מכל אשר לו מאדם ובהמה ומשדה אחזתו--לא ימכר ולא יגאל כל חרם קדש קדשים הוא ליהוה"},{"number":29,"verse":"כט כל חרם אשר יחרם מן האדם--לא יפדה מות יומת"},{"number":30,"verse":"ל וכל מעשר הארץ מזרע הארץ מפרי העץ--ליהוה הוא קדש ליהוה"},{"number":31,"verse":"לא ואם גאל יגאל איש ממעשרו--חמשיתו יסף עליו"},{"number":32,"verse":"לב וכל מעשר בקר וצאן כל אשר יעבר תחת השבט--העשירי יהיה קדש ליהוה"},{"number":33,"verse":"לג לא יבקר בין טוב לרע ולא ימירנו ואם המר ימירנו והיה הוא ותמורתו יהיה קדש לא יגאל"},{"number":34,"verse":"לד אלה המצות אשר צוה יהוה את משה--אל בני ישראל בהר סיני {ש}"}]}