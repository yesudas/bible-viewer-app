{"bibleAbbr":"HAC","bookName":"Leviticus","bookEnglishName":"Leviticus","chapterNumber":23,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל בני ישראל ואמרת אלהם מועדי יהוה אשר תקראו אתם מקראי קדש--אלה הם מועדי"},{"number":3,"verse":"ג ששת ימים תעשה מלאכה וביום השביעי שבת שבתון מקרא קדש כל מלאכה לא תעשו שבת הוא ליהוה בכל מושבתיכם {פ}"},{"number":4,"verse":"ד אלה מועדי יהוה מקראי קדש אשר תקראו אתם במועדם"},{"number":5,"verse":"ה בחדש הראשון בארבעה עשר לחדש--בין הערבים פסח ליהוה"},{"number":6,"verse":"ו ובחמשה עשר יום לחדש הזה חג המצות ליהוה שבעת ימים מצות תאכלו"},{"number":7,"verse":"ז ביום הראשון מקרא קדש יהיה לכם כל מלאכת עבדה לא תעשו"},{"number":8,"verse":"ח והקרבתם אשה ליהוה שבעת ימים ביום השביעי מקרא קדש כל מלאכת עבדה לא תעשו {פ}"},{"number":9,"verse":"ט וידבר יהוה אל משה לאמר"},{"number":10,"verse":"י דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה--והבאתם את עמר ראשית קצירכם אל הכהן"},{"number":11,"verse":"יא והניף את העמר לפני יהוה לרצנכם ממחרת השבת יניפנו הכהן"},{"number":12,"verse":"יב ועשיתם ביום הניפכם את העמר כבש תמים בן שנתו לעלה ליהוה"},{"number":13,"verse":"יג ומנחתו שני עשרנים סלת בלולה בשמן אשה ליהוה--ריח ניחח ונסכה יין רביעת ההין"},{"number":14,"verse":"יד ולחם וקלי וכרמל לא תאכלו עד עצם היום הזה--עד הביאכם את קרבן אלהיכם חקת עולם לדרתיכם בכל משבתיכם {ס}"},{"number":15,"verse":"טו וספרתם לכם ממחרת השבת מיום הביאכם את עמר התנופה שבע שבתות תמימת תהיינה"},{"number":16,"verse":"טז עד ממחרת השבת השביעת תספרו חמשים יום והקרבתם מנחה חדשה ליהוה"},{"number":17,"verse":"יז ממושבתיכם תביאו לחם תנופה שתים שני עשרנים--סלת תהיינה חמץ תאפינה בכורים ליהוה"},{"number":18,"verse":"יח והקרבתם על הלחם שבעת כבשים תמימם בני שנה ופר בן בקר אחד ואילם שנים יהיו עלה ליהוה ומנחתם ונסכיהם אשה ריח ניחח ליהוה"},{"number":19,"verse":"יט ועשיתם שעיר עזים אחד לחטאת ושני כבשים בני שנה לזבח שלמים"},{"number":20,"verse":"כ והניף הכהן אתם על לחם הבכרים תנופה לפני יהוה על שני כבשים קדש יהיו ליהוה לכהן"},{"number":21,"verse":"כא וקראתם בעצם היום הזה מקרא קדש יהיה לכם--כל מלאכת עבדה לא תעשו חקת עולם בכל מושבתיכם לדרתיכם"},{"number":22,"verse":"כב ובקצרכם את קציר ארצכם לא תכלה פאת שדך בקצרך ולקט קצירך לא תלקט לעני ולגר תעזב אתם אני יהוה אלהיכם {פ}"},{"number":23,"verse":"כג וידבר יהוה אל משה לאמר"},{"number":24,"verse":"כד דבר אל בני ישראל לאמר בחדש השביעי באחד לחדש יהיה לכם שבתון--זכרון תרועה מקרא קדש"},{"number":25,"verse":"כה כל מלאכת עבדה לא תעשו והקרבתם אשה ליהוה {ס}"},{"number":26,"verse":"כו וידבר יהוה אל משה לאמר"},{"number":27,"verse":"כז אך בעשור לחדש השביעי הזה יום הכפרים הוא מקרא קדש יהיה לכם ועניתם את נפשתיכם והקרבתם אשה ליהוה"},{"number":28,"verse":"כח וכל מלאכה לא תעשו בעצם היום הזה כי יום כפרים הוא לכפר עליכם לפני יהוה אלהיכם"},{"number":29,"verse":"כט כי כל הנפש אשר לא תענה בעצם היום הזה--ונכרתה מעמיה"},{"number":30,"verse":"ל וכל הנפש אשר תעשה כל מלאכה בעצם היום הזה--והאבדתי את הנפש ההוא מקרב עמה"},{"number":31,"verse":"לא כל מלאכה לא תעשו חקת עולם לדרתיכם בכל משבתיכם"},{"number":32,"verse":"לב שבת שבתון הוא לכם ועניתם את נפשתיכם בתשעה לחדש בערב--מערב עד ערב תשבתו שבתכם {פ}"},{"number":33,"verse":"לג וידבר יהוה אל משה לאמר"},{"number":34,"verse":"לד דבר אל בני ישראל לאמר בחמשה עשר יום לחדש השביעי הזה חג הסכות שבעת ימים ליהוה"},{"number":35,"verse":"לה ביום הראשון מקרא קדש כל מלאכת עבדה לא תעשו"},{"number":36,"verse":"לו שבעת ימים תקריבו אשה ליהוה ביום השמיני מקרא קדש יהיה לכם והקרבתם אשה ליהוה עצרת הוא--כל מלאכת עבדה לא תעשו"},{"number":37,"verse":"לז אלה מועדי יהוה אשר תקראו אתם מקראי קדש להקריב אשה ליהוה עלה ומנחה זבח ונסכים--דבר יום ביומו"},{"number":38,"verse":"לח מלבד שבתת יהוה ומלבד מתנותיכם ומלבד כל נדריכם ומלבד כל נדבתיכם אשר תתנו ליהוה"},{"number":39,"verse":"לט אך בחמשה עשר יום לחדש השביעי באספכם את תבואת הארץ תחגו את חג יהוה שבעת ימים ביום הראשון שבתון וביום השמיני שבתון"},{"number":40,"verse":"מ ולקחתם לכם ביום הראשון פרי עץ הדר כפת תמרים וענף עץ עבת וערבי נחל ושמחתם לפני יהוה אלהיכם--שבעת ימים"},{"number":41,"verse":"מא וחגתם אתו חג ליהוה שבעת ימים בשנה חקת עולם לדרתיכם בחדש השביעי תחגו אתו"},{"number":42,"verse":"מב בסכת תשבו שבעת ימים כל האזרח בישראל ישבו בסכת"},{"number":43,"verse":"מג למען ידעו דרתיכם כי בסכות הושבתי את בני ישראל בהוציאי אותם מארץ מצרים אני יהוה אלהיכם"},{"number":44,"verse":"מד וידבר משה את מעדי יהוה אל בני ישראל {פ}"}]}