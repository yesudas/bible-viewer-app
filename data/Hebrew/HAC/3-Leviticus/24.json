{"bibleAbbr":"HAC","bookName":"Leviticus","bookEnglishName":"Leviticus","chapterNumber":24,"verses":[{"number":1,"verse":"א וידבר יהוה אל משה לאמר"},{"number":2,"verse":"ב צו את בני ישראל ויקחו אליך שמן זית זך כתית--למאור להעלת נר תמיד"},{"number":3,"verse":"ג מחוץ לפרכת העדת באהל מועד יערך אתו אהרן מערב עד בקר לפני יהוה--תמיד חקת עולם לדרתיכם"},{"number":4,"verse":"ד על המנרה הטהרה יערך את הנרות לפני יהוה תמיד {פ}"},{"number":5,"verse":"ה ולקחת סלת--ואפית אתה שתים עשרה חלות שני עשרנים יהיה החלה האחת"},{"number":6,"verse":"ו ושמת אותם שתים מערכות שש המערכת על השלחן הטהר לפני יהוה"},{"number":7,"verse":"ז ונתת על המערכת לבנה זכה והיתה ללחם לאזכרה אשה ליהוה"},{"number":8,"verse":"ח ביום השבת ביום השבת יערכנו לפני יהוה--תמיד מאת בני ישראל ברית עולם"},{"number":9,"verse":"ט והיתה לאהרן ולבניו ואכלהו במקום קדש כי קדש קדשים הוא לו מאשי יהוה--חק עולם {ס}"},{"number":10,"verse":"י ויצא בן אשה ישראלית והוא בן איש מצרי בתוך בני ישראל וינצו במחנה בן הישראלית ואיש הישראלי"},{"number":11,"verse":"יא ויקב בן האשה הישראלית את השם ויקלל ויביאו אתו אל משה ושם אמו שלמית בת דברי למטה דן"},{"number":12,"verse":"יב ויניחהו במשמר לפרש להם על פי יהוה {פ}"},{"number":13,"verse":"יג וידבר יהוה אל משה לאמר"},{"number":14,"verse":"יד הוצא את המקלל אל מחוץ למחנה וסמכו כל השמעים את ידיהם על ראשו ורגמו אתו כל העדה"},{"number":15,"verse":"טו ואל בני ישראל תדבר לאמר איש איש כי יקלל אלהיו ונשא חטאו"},{"number":16,"verse":"טז ונקב שם יהוה מות יומת רגום ירגמו בו כל העדה כגר כאזרח--בנקבו שם יומת"},{"number":17,"verse":"יז ואיש כי יכה כל נפש אדם--מות יומת"},{"number":18,"verse":"יח ומכה נפש בהמה ישלמנה--נפש תחת נפש"},{"number":19,"verse":"יט ואיש כי יתן מום בעמיתו--כאשר עשה כן יעשה לו"},{"number":20,"verse":"כ שבר תחת שבר עין תחת עין שן תחת שן--כאשר יתן מום באדם כן ינתן בו"},{"number":21,"verse":"כא ומכה בהמה ישלמנה ומכה אדם יומת"},{"number":22,"verse":"כב משפט אחד יהיה לכם כגר כאזרח יהיה כי אני יהוה אלהיכם"},{"number":23,"verse":"כג וידבר משה אל בני ישראל ויוציאו את המקלל אל מחוץ למחנה וירגמו אתו אבן ובני ישראל עשו כאשר צוה יהוה את משה {פ}"}]}