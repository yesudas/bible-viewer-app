{"bibleAbbr":"HAC","bookName":"Leviticus","bookEnglishName":"Leviticus","chapterNumber":14,"verses":[{"number":1,"verse":"א וידבר יהוה אל משה לאמר"},{"number":2,"verse":"ב זאת תהיה תורת המצרע ביום טהרתו והובא אל הכהן"},{"number":3,"verse":"ג ויצא הכהן אל מחוץ למחנה וראה הכהן והנה נרפא נגע הצרעת מן הצרוע"},{"number":4,"verse":"ד וצוה הכהן ולקח למטהר שתי צפרים חיות טהרות ועץ ארז ושני תולעת ואזב"},{"number":5,"verse":"ה וצוה הכהן ושחט את הצפור האחת--אל כלי חרש על מים חיים"},{"number":6,"verse":"ו את הצפר החיה יקח אתה ואת עץ הארז ואת שני התולעת ואת האזב וטבל אותם ואת הצפר החיה בדם הצפר השחטה על המים החיים"},{"number":7,"verse":"ז והזה על המטהר מן הצרעת--שבע פעמים וטהרו ושלח את הצפר החיה על פני השדה"},{"number":8,"verse":"ח וכבס המטהר את בגדיו וגלח את כל שערו ורחץ במים וטהר ואחר יבוא אל המחנה וישב מחוץ לאהלו שבעת ימים"},{"number":9,"verse":"ט והיה ביום השביעי יגלח את כל שערו את ראשו ואת זקנו ואת גבת עיניו ואת כל שערו יגלח וכבס את בגדיו ורחץ את בשרו במים--וטהר"},{"number":10,"verse":"י וביום השמיני יקח שני כבשים תמימם וכבשה אחת בת שנתה תמימה ושלשה עשרנים סלת מנחה בלולה בשמן ולג אחד שמן"},{"number":11,"verse":"יא והעמיד הכהן המטהר את האיש המטהר--ואתם לפני יהוה פתח אהל מועד"},{"number":12,"verse":"יב ולקח הכהן את הכבש האחד והקריב אתו לאשם--ואת לג השמן והניף אתם תנופה לפני יהוה"},{"number":13,"verse":"יג ושחט את הכבש במקום אשר ישחט את החטאת ואת העלה--במקום הקדש כי כחטאת האשם הוא לכהן--קדש קדשים הוא"},{"number":14,"verse":"יד ולקח הכהן מדם האשם ונתן הכהן על תנוך אזן המטהר הימנית ועל בהן ידו הימנית ועל בהן רגלו הימנית"},{"number":15,"verse":"טו ולקח הכהן מלג השמן ויצק על כף הכהן השמאלית"},{"number":16,"verse":"טז וטבל הכהן את אצבעו הימנית מן השמן אשר על כפו השמאלית והזה מן השמן באצבעו שבע פעמים לפני יהוה"},{"number":17,"verse":"יז ומיתר השמן אשר על כפו יתן הכהן על תנוך אזן המטהר הימנית ועל בהן ידו הימנית ועל בהן רגלו הימנית--על דם האשם"},{"number":18,"verse":"יח והנותר בשמן אשר על כף הכהן יתן על ראש המטהר וכפר עליו הכהן לפני יהוה"},{"number":19,"verse":"יט ועשה הכהן את החטאת וכפר על המטהר מטמאתו ואחר ישחט את העלה"},{"number":20,"verse":"כ והעלה הכהן את העלה ואת המנחה המזבחה וכפר עליו הכהן וטהר {ס}"},{"number":21,"verse":"כא ואם דל הוא ואין ידו משגת--ולקח כבש אחד אשם לתנופה לכפר עליו ועשרון סלת אחד בלול בשמן למנחה--ולג שמן"},{"number":22,"verse":"כב ושתי תרים או שני בני יונה אשר תשיג ידו והיה אחד חטאת והאחד עלה"},{"number":23,"verse":"כג והביא אתם ביום השמיני לטהרתו--אל הכהן אל פתח אהל מועד לפני יהוה"},{"number":24,"verse":"כד ולקח הכהן את כבש האשם ואת לג השמן והניף אתם הכהן תנופה לפני יהוה"},{"number":25,"verse":"כה ושחט את כבש האשם ולקח הכהן מדם האשם ונתן על תנוך אזן המטהר הימנית ועל בהן ידו הימנית ועל בהן רגלו הימנית"},{"number":26,"verse":"כו ומן השמן יצק הכהן על כף הכהן השמאלית"},{"number":27,"verse":"כז והזה הכהן באצבעו הימנית מן השמן אשר על כפו השמאלית--שבע פעמים לפני יהוה"},{"number":28,"verse":"כח ונתן הכהן מן השמן אשר על כפו על תנוך אזן המטהר הימנית ועל בהן ידו הימנית ועל בהן רגלו הימנית--על מקום דם האשם"},{"number":29,"verse":"כט והנותר מן השמן אשר על כף הכהן יתן על ראש המטהר--לכפר עליו לפני יהוה"},{"number":30,"verse":"ל ועשה את האחד מן התרים או מן בני היונה מאשר תשיג ידו"},{"number":31,"verse":"לא את אשר תשיג ידו את האחד חטאת ואת האחד עלה--על המנחה וכפר הכהן על המטהר לפני יהוה"},{"number":32,"verse":"לב זאת תורת אשר בו נגע צרעת אשר לא תשיג ידו בטהרתו {פ}"},{"number":33,"verse":"לג וידבר יהוה אל משה ואל אהרן לאמר"},{"number":34,"verse":"לד כי תבאו אל ארץ כנען אשר אני נתן לכם לאחזה ונתתי נגע צרעת בבית ארץ אחזתכם"},{"number":35,"verse":"לה ובא אשר לו הבית והגיד לכהן לאמר כנגע נראה לי בבית"},{"number":36,"verse":"לו וצוה הכהן ופנו את הבית בטרם יבא הכהן לראות את הנגע ולא יטמא כל אשר בבית ואחר כן יבא הכהן לראות את הבית"},{"number":37,"verse":"לז וראה את הנגע והנה הנגע בקירת הבית שקערורת ירקרקת או אדמדמת ומראיהן שפל מן הקיר"},{"number":38,"verse":"לח ויצא הכהן מן הבית אל פתח הבית והסגיר את הבית שבעת ימים"},{"number":39,"verse":"לט ושב הכהן ביום השביעי וראה והנה פשה הנגע בקירת הבית"},{"number":40,"verse":"מ וצוה הכהן וחלצו את האבנים אשר בהן הנגע והשליכו אתהן אל מחוץ לעיר אל מקום טמא"},{"number":41,"verse":"מא ואת הבית יקצע מבית סביב ושפכו את העפר אשר הקצו אל מחוץ לעיר אל מקום טמא"},{"number":42,"verse":"מב ולקחו אבנים אחרות והביאו אל תחת האבנים ועפר אחר יקח וטח את הבית"},{"number":43,"verse":"מג ואם ישוב הנגע ופרח בבית אחר חלץ את האבנים ואחרי הקצות את הבית ואחרי הטוח"},{"number":44,"verse":"מד ובא הכהן וראה והנה פשה הנגע בבית--צרעת ממארת הוא בבית טמא הוא"},{"number":45,"verse":"מה ונתץ את הבית את אבניו ואת עציו ואת כל עפר הבית והוציא אל מחוץ לעיר אל מקום טמא"},{"number":46,"verse":"מו והבא אל הבית כל ימי הסגיר אתו--יטמא עד הערב"},{"number":47,"verse":"מז והשכב בבית יכבס את בגדיו והאכל בבית יכבס את בגדיו"},{"number":48,"verse":"מח ואם בא יבא הכהן וראה והנה לא פשה הנגע בבית אחרי הטח את הבית--וטהר הכהן את הבית כי נרפא הנגע"},{"number":49,"verse":"מט ולקח לחטא את הבית שתי צפרים ועץ ארז ושני תולעת ואזב"},{"number":50,"verse":"נ ושחט את הצפר האחת אל כלי חרש על מים חיים"},{"number":51,"verse":"נא ולקח את עץ הארז ואת האזב ואת שני התולעת ואת הצפר החיה וטבל אתם בדם הצפר השחוטה ובמים החיים והזה אל הבית שבע פעמים"},{"number":52,"verse":"נב וחטא את הבית--בדם הצפור ובמים החיים ובצפר החיה ובעץ הארז ובאזב--ובשני התולעת"},{"number":53,"verse":"נג ושלח את הצפר החיה אל מחוץ לעיר--אל פני השדה וכפר על הבית וטהר"},{"number":54,"verse":"נד זאת התורה לכל נגע הצרעת ולנתק"},{"number":55,"verse":"נה ולצרעת הבגד ולבית"},{"number":56,"verse":"נו ולשאת ולספחת ולבהרת"},{"number":57,"verse":"נז להורת ביום הטמא וביום הטהר זאת תורת הצרעת {פ}"}]}