{"bibleAbbr":"HAC","bookName":"Leviticus","bookEnglishName":"Leviticus","chapterNumber":4,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל בני ישראל לאמר--נפש כי תחטא בשגגה מכל מצות יהוה אשר לא תעשינה ועשה מאחת מהנה"},{"number":3,"verse":"ג אם הכהן המשיח יחטא לאשמת העם והקריב על חטאתו אשר חטא פר בן בקר תמים ליהוה--לחטאת"},{"number":4,"verse":"ד והביא את הפר אל פתח אהל מועד--לפני יהוה וסמך את ידו על ראש הפר ושחט את הפר לפני יהוה"},{"number":5,"verse":"ה ולקח הכהן המשיח מדם הפר והביא אתו אל אהל מועד"},{"number":6,"verse":"ו וטבל הכהן את אצבעו בדם והזה מן הדם שבע פעמים לפני יהוה את פני פרכת הקדש"},{"number":7,"verse":"ז ונתן הכהן מן הדם על קרנות מזבח קטרת הסמים לפני יהוה אשר באהל מועד ואת כל דם הפר ישפך אל יסוד מזבח העלה אשר פתח אהל מועד"},{"number":8,"verse":"ח ואת כל חלב פר החטאת ירים ממנו--את החלב המכסה על הקרב ואת כל החלב אשר על הקרב"},{"number":9,"verse":"ט ואת שתי הכלית ואת החלב אשר עליהן אשר על הכסלים ואת היתרת על הכבד על הכליות יסירנה"},{"number":10,"verse":"י כאשר יורם משור זבח השלמים והקטירם הכהן על מזבח העלה"},{"number":11,"verse":"יא ואת עור הפר ואת כל בשרו על ראשו ועל כרעיו וקרבו ופרשו"},{"number":12,"verse":"יב והוציא את כל הפר אל מחוץ למחנה אל מקום טהור אל שפך הדשן ושרף אתו על עצים באש על שפך הדשן ישרף {פ}"},{"number":13,"verse":"יג ואם כל עדת ישראל ישגו ונעלם דבר מעיני הקהל ועשו אחת מכל מצות יהוה אשר לא תעשינה--ואשמו"},{"number":14,"verse":"יד ונודעה החטאת אשר חטאו עליה--והקריבו הקהל פר בן בקר לחטאת והביאו אתו לפני אהל מועד"},{"number":15,"verse":"טו וסמכו זקני העדה את ידיהם על ראש הפר--לפני יהוה ושחט את הפר לפני יהוה"},{"number":16,"verse":"טז והביא הכהן המשיח מדם הפר אל אהל מועד"},{"number":17,"verse":"יז וטבל הכהן אצבעו מן הדם והזה שבע פעמים לפני יהוה את פני הפרכת"},{"number":18,"verse":"יח ומן הדם יתן על קרנת המזבח אשר לפני יהוה אשר באהל מועד ואת כל הדם ישפך אל יסוד מזבח העלה אשר פתח אהל מועד"},{"number":19,"verse":"יט ואת כל חלבו ירים ממנו והקטיר המזבחה"},{"number":20,"verse":"כ ועשה לפר--כאשר עשה לפר החטאת כן יעשה לו וכפר עלהם הכהן ונסלח להם"},{"number":21,"verse":"כא והוציא את הפר אל מחוץ למחנה ושרף אתו כאשר שרף את הפר הראשון חטאת הקהל הוא {פ}"},{"number":22,"verse":"כב אשר נשיא יחטא ועשה אחת מכל מצות יהוה אלהיו אשר לא תעשינה בשגגה--ואשם"},{"number":23,"verse":"כג או הודע אליו חטאתו אשר חטא בה--והביא את קרבנו שעיר עזים זכר תמים"},{"number":24,"verse":"כד וסמך ידו על ראש השעיר ושחט אתו במקום אשר ישחט את העלה לפני יהוה חטאת הוא"},{"number":25,"verse":"כה ולקח הכהן מדם החטאת באצבעו ונתן על קרנת מזבח העלה ואת דמו ישפך אל יסוד מזבח העלה"},{"number":26,"verse":"כו ואת כל חלבו יקטיר המזבחה כחלב זבח השלמים וכפר עליו הכהן מחטאתו ונסלח לו {פ}"},{"number":27,"verse":"כז ואם נפש אחת תחטא בשגגה מעם הארץ בעשתה אחת ממצות יהוה אשר לא תעשינה--ואשם"},{"number":28,"verse":"כח או הודע אליו חטאתו אשר חטא--והביא קרבנו שעירת עזים תמימה נקבה על חטאתו אשר חטא"},{"number":29,"verse":"כט וסמך את ידו על ראש החטאת ושחט את החטאת במקום העלה"},{"number":30,"verse":"ל ולקח הכהן מדמה באצבעו ונתן על קרנת מזבח העלה ואת כל דמה ישפך אל יסוד המזבח"},{"number":31,"verse":"לא ואת כל חלבה יסיר כאשר הוסר חלב מעל זבח השלמים והקטיר הכהן המזבחה לריח ניחח ליהוה וכפר עליו הכהן ונסלח לו {פ}"},{"number":32,"verse":"לב ואם כבש יביא קרבנו לחטאת--נקבה תמימה יביאנה"},{"number":33,"verse":"לג וסמך את ידו על ראש החטאת ושחט אתה לחטאת במקום אשר ישחט את העלה"},{"number":34,"verse":"לד ולקח הכהן מדם החטאת באצבעו ונתן על קרנת מזבח העלה ואת כל דמה ישפך אל יסוד המזבח"},{"number":35,"verse":"לה ואת כל חלבה יסיר כאשר יוסר חלב הכשב מזבח השלמים והקטיר הכהן אתם המזבחה על אשי יהוה וכפר עליו הכהן על חטאתו אשר חטא ונסלח לו {פ}"}]}