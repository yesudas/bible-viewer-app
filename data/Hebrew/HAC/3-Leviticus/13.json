{"bibleAbbr":"HAC","bookName":"Leviticus","bookEnglishName":"Leviticus","chapterNumber":13,"verses":[{"number":1,"verse":"א וידבר יהוה אל משה ואל אהרן לאמר"},{"number":2,"verse":"ב אדם כי יהיה בעור בשרו שאת או ספחת או בהרת והיה בעור בשרו לנגע צרעת--והובא אל אהרן הכהן או אל אחד מבניו הכהנים"},{"number":3,"verse":"ג וראה הכהן את הנגע בעור הבשר ושער בנגע הפך לבן ומראה הנגע עמק מעור בשרו--נגע צרעת הוא וראהו הכהן וטמא אתו"},{"number":4,"verse":"ד ואם בהרת לבנה הוא בעור בשרו ועמק אין מראה מן העור ושערה לא הפך לבן--והסגיר הכהן את הנגע שבעת ימים"},{"number":5,"verse":"ה וראהו הכהן ביום השביעי והנה הנגע עמד בעיניו לא פשה הנגע בעור--והסגירו הכהן שבעת ימים שנית"},{"number":6,"verse":"ו וראה הכהן אתו ביום השביעי שנית והנה כהה הנגע ולא פשה הנגע בעור--וטהרו הכהן מספחת הוא וכבס בגדיו וטהר"},{"number":7,"verse":"ז ואם פשה תפשה המספחת בעור אחרי הראתו אל הכהן לטהרתו ונראה שנית אל הכהן"},{"number":8,"verse":"ח וראה הכהן והנה פשתה המספחת בעור--וטמאו הכהן צרעת הוא {פ}"},{"number":9,"verse":"ט נגע צרעת כי תהיה באדם והובא אל הכהן"},{"number":10,"verse":"י וראה הכהן והנה שאת לבנה בעור והיא הפכה שער לבן ומחית בשר חי בשאת"},{"number":11,"verse":"יא צרעת נושנת הוא בעור בשרו וטמאו הכהן לא יסגרנו כי טמא הוא"},{"number":12,"verse":"יב ואם פרוח תפרח הצרעת בעור וכסתה הצרעת את כל עור הנגע מראשו ועד רגליו--לכל מראה עיני הכהן"},{"number":13,"verse":"יג וראה הכהן והנה כסתה הצרעת את כל בשרו--וטהר את הנגע כלו הפך לבן טהור הוא"},{"number":14,"verse":"יד וביום הראות בו בשר חי יטמא"},{"number":15,"verse":"טו וראה הכהן את הבשר החי וטמאו הבשר החי טמא הוא צרעת הוא"},{"number":16,"verse":"טז או כי ישוב הבשר החי ונהפך ללבן ובא אל הכהן"},{"number":17,"verse":"יז וראהו הכהן והנה נהפך הנגע ללבן--וטהר הכהן את הנגע טהור הוא {פ}"},{"number":18,"verse":"יח ובשר כי יהיה בו בערו שחין ונרפא"},{"number":19,"verse":"יט והיה במקום השחין שאת לבנה או בהרת לבנה אדמדמת ונראה אל הכהן"},{"number":20,"verse":"כ וראה הכהן והנה מראה שפל מן העור ושערה הפך לבן--וטמאו הכהן נגע צרעת הוא בשחין פרחה"},{"number":21,"verse":"כא ואם יראנה הכהן והנה אין בה שער לבן ושפלה איננה מן העור והיא כהה--והסגירו הכהן שבעת ימים"},{"number":22,"verse":"כב ואם פשה תפשה בעור--וטמא הכהן אתו נגע הוא"},{"number":23,"verse":"כג ואם תחתיה תעמד הבהרת לא פשתה--צרבת השחין הוא וטהרו הכהן {ס}"},{"number":24,"verse":"כד או בשר כי יהיה בערו מכות אש והיתה מחית המכוה בהרת לבנה אדמדמת--או לבנה"},{"number":25,"verse":"כה וראה אתה הכהן והנה נהפך שער לבן בבהרת ומראה עמק מן העור--צרעת הוא במכוה פרחה וטמא אתו הכהן נגע צרעת הוא"},{"number":26,"verse":"כו ואם יראנה הכהן והנה אין בבהרת שער לבן ושפלה איננה מן העור והוא כהה--והסגירו הכהן שבעת ימים"},{"number":27,"verse":"כז וראהו הכהן ביום השביעי אם פשה תפשה בעור--וטמא הכהן אתו נגע צרעת הוא"},{"number":28,"verse":"כח ואם תחתיה תעמד הבהרת לא פשתה בעור והוא כהה--שאת המכוה הוא וטהרו הכהן--כי צרבת המכוה הוא {פ}"},{"number":29,"verse":"כט ואיש או אשה כי יהיה בו נגע בראש או בזקן"},{"number":30,"verse":"ל וראה הכהן את הנגע והנה מראהו עמק מן העור ובו שער צהב דק--וטמא אתו הכהן נתק הוא צרעת הראש או הזקן הוא"},{"number":31,"verse":"לא וכי יראה הכהן את נגע הנתק והנה אין מראהו עמק מן העור ושער שחר אין בו--והסגיר הכהן את נגע הנתק שבעת ימים"},{"number":32,"verse":"לב וראה הכהן את הנגע ביום השביעי והנה לא פשה הנתק ולא היה בו שער צהב ומראה הנתק אין עמק מן העור"},{"number":33,"verse":"לג והתגלח--ואת הנתק לא יגלח והסגיר הכהן את הנתק שבעת ימים שנית"},{"number":34,"verse":"לד וראה הכהן את הנתק ביום השביעי והנה לא פשה הנתק בעור ומראהו איננו עמק מן העור--וטהר אתו הכהן וכבס בגדיו וטהר"},{"number":35,"verse":"לה ואם פשה יפשה הנתק בעור אחרי טהרתו"},{"number":36,"verse":"לו וראהו הכהן והנה פשה הנתק בעור--לא יבקר הכהן לשער הצהב טמא הוא"},{"number":37,"verse":"לז ואם בעיניו עמד הנתק ושער שחר צמח בו נרפא הנתק--טהור הוא וטהרו הכהן {ס}"},{"number":38,"verse":"לח ואיש או אשה כי יהיה בעור בשרם בהרת--בהרת לבנת"},{"number":39,"verse":"לט וראה הכהן והנה בעור בשרם בהרת--כהות לבנת בהק הוא פרח בעור טהור הוא {ס}"},{"number":40,"verse":"מ ואיש כי ימרט ראשו--קרח הוא טהור הוא"},{"number":41,"verse":"מא ואם מפאת פניו ימרט ראשו--גבח הוא טהור הוא"},{"number":42,"verse":"מב וכי יהיה בקרחת או בגבחת נגע לבן אדמדם--צרעת פרחת הוא בקרחתו או בגבחתו"},{"number":43,"verse":"מג וראה אתו הכהן והנה שאת הנגע לבנה אדמדמת בקרחתו או בגבחתו--כמראה צרעת עור בשר"},{"number":44,"verse":"מד איש צרוע הוא טמא הוא טמא יטמאנו הכהן בראשו נגעו"},{"number":45,"verse":"מה והצרוע אשר בו הנגע בגדיו יהיו פרמים וראשו יהיה פרוע ועל שפם יעטה וטמא טמא יקרא"},{"number":46,"verse":"מו כל ימי אשר הנגע בו יטמא--טמא הוא בדד ישב מחוץ למחנה מושבו {ס}"},{"number":47,"verse":"מז והבגד כי יהיה בו נגע צרעת בבגד צמר או בבגד פשתים"},{"number":48,"verse":"מח או בשתי או בערב לפשתים ולצמר או בעור או בכל מלאכת עור"},{"number":49,"verse":"מט והיה הנגע ירקרק או אדמדם בבגד או בעור או בשתי או בערב או בכל כלי עור--נגע צרעת הוא והראה את הכהן"},{"number":50,"verse":"נ וראה הכהן את הנגע והסגיר את הנגע שבעת ימים"},{"number":51,"verse":"נא וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה--צרעת ממארת הנגע טמא הוא"},{"number":52,"verse":"נב ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממארת הוא באש תשרף"},{"number":53,"verse":"נג ואם יראה הכהן והנה לא פשה הנגע בבגד או בשתי או בערב או בכל כלי עור"},{"number":54,"verse":"נד וצוה הכהן וכבסו את אשר בו הנגע והסגירו שבעת ימים שנית"},{"number":55,"verse":"נה וראה הכהן אחרי הכבס את הנגע והנה לא הפך הנגע את עינו והנגע לא פשה--טמא הוא באש תשרפנו פחתת הוא בקרחתו או בגבחתו"},{"number":56,"verse":"נו ואם ראה הכהן והנה כהה הנגע אחרי הכבס אתו--וקרע אתו מן הבגד או מן העור או מן השתי או מן הערב"},{"number":57,"verse":"נז ואם תראה עוד בבגד או בשתי או בערב או בכל כלי עור--פרחת הוא באש תשרפנו את אשר בו הנגע"},{"number":58,"verse":"נח והבגד או השתי או הערב או כל כלי העור אשר תכבס וסר מהם הנגע--וכבס שנית וטהר"},{"number":59,"verse":"נט זאת תורת נגע צרעת בגד הצמר או הפשתים או השתי או הערב או כל כלי עור--לטהרו או לטמאו {פ}"}]}