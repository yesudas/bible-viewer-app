{"bibleAbbr":"HAC","bookName":"Leviticus","bookEnglishName":"Leviticus","chapterNumber":18,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל בני ישראל ואמרת אלהם אני יהוה אלהיכם"},{"number":3,"verse":"ג כמעשה ארץ מצרים אשר ישבתם בה לא תעשו וכמעשה ארץ כנען אשר אני מביא אתכם שמה לא תעשו ובחקתיהם לא תלכו"},{"number":4,"verse":"ד את משפטי תעשו ואת חקתי תשמרו ללכת בהם אני יהוה אלהיכם"},{"number":5,"verse":"ה ושמרתם את חקתי ואת משפטי אשר יעשה אתם האדם וחי בהם אני יהוה {ס}"},{"number":6,"verse":"ו איש איש אל כל שאר בשרו לא תקרבו לגלות ערוה אני יהוה {ס}"},{"number":7,"verse":"ז ערות אביך וערות אמך לא תגלה אמך הוא לא תגלה ערותה {ס}"},{"number":8,"verse":"ח ערות אשת אביך לא תגלה ערות אביך הוא {ס}"},{"number":9,"verse":"ט ערות אחותך בת אביך או בת אמך מולדת בית או מולדת חוץ--לא תגלה ערותן {ס}"},{"number":10,"verse":"י ערות בת בנך או בת בתך לא תגלה ערותן כי ערותך הנה {ס}"},{"number":11,"verse":"יא ערות בת אשת אביך מולדת אביך אחותך הוא--לא תגלה ערותה {ס}"},{"number":12,"verse":"יב ערות אחות אביך לא תגלה שאר אביך הוא {ס}"},{"number":13,"verse":"יג ערות אחות אמך לא תגלה כי שאר אמך הוא {ס}"},{"number":14,"verse":"יד ערות אחי אביך לא תגלה אל אשתו לא תקרב דדתך הוא {ס}"},{"number":15,"verse":"טו ערות כלתך לא תגלה אשת בנך הוא לא תגלה ערותה {ס}"},{"number":16,"verse":"טז ערות אשת אחיך לא תגלה ערות אחיך הוא {ס}"},{"number":17,"verse":"יז ערות אשה ובתה לא תגלה את בת בנה ואת בת בתה לא תקח לגלות ערותה--שארה הנה זמה הוא"},{"number":18,"verse":"יח ואשה אל אחתה לא תקח לצרר לגלות ערותה עליה--בחייה"},{"number":19,"verse":"יט ואל אשה בנדת טמאתה--לא תקרב לגלות ערותה"},{"number":20,"verse":"כ ואל אשת עמיתך--לא תתן שכבתך לזרע לטמאה בה"},{"number":21,"verse":"כא ומזרעך לא תתן להעביר למלך ולא תחלל את שם אלהיך אני יהוה"},{"number":22,"verse":"כב ואת זכר--לא תשכב משכבי אשה תועבה הוא"},{"number":23,"verse":"כג ובכל בהמה לא תתן שכבתך לטמאה בה ואשה לא תעמד לפני בהמה לרבעה--תבל הוא"},{"number":24,"verse":"כד אל תטמאו בכל אלה כי בכל אלה נטמאו הגוים אשר אני משלח מפניכם"},{"number":25,"verse":"כה ותטמא הארץ ואפקד עונה עליה ותקא הארץ את ישביה"},{"number":26,"verse":"כו ושמרתם אתם את חקתי ואת משפטי ולא תעשו מכל התועבת האלה האזרח והגר הגר בתוככם"},{"number":27,"verse":"כז כי את כל התועבת האל עשו אנשי הארץ אשר לפניכם ותטמא הארץ"},{"number":28,"verse":"כח ולא תקיא הארץ אתכם בטמאכם אתה כאשר קאה את הגוי אשר לפניכם"},{"number":29,"verse":"כט כי כל אשר יעשה מכל התועבת האלה--ונכרתו הנפשות העשת מקרב עמם"},{"number":30,"verse":"ל ושמרתם את משמרתי לבלתי עשות מחקות התועבת אשר נעשו לפניכם ולא תטמאו בהם אני יהוה אלהיכם {פ}"}]}