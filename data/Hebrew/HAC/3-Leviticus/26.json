{"bibleAbbr":"HAC","bookName":"Leviticus","bookEnglishName":"Leviticus","chapterNumber":26,"verses":[{"number":1,"verse":"א לא תעשו לכם אלילם ופסל ומצבה לא תקימו לכם ואבן משכית לא תתנו בארצכם להשתחות עליה כי אני יהוה אלהיכם"},{"number":2,"verse":"ב את שבתתי תשמרו ומקדשי תיראו אני יהוה {פ}"},{"number":3,"verse":"ג אם בחקתי תלכו ואת מצותי תשמרו ועשיתם אתם"},{"number":4,"verse":"ד ונתתי גשמיכם בעתם ונתנה הארץ יבולה ועץ השדה יתן פריו"},{"number":5,"verse":"ה והשיג לכם דיש את בציר ובציר ישיג את זרע ואכלתם לחמכם לשבע וישבתם לבטח בארצכם"},{"number":6,"verse":"ו ונתתי שלום בארץ ושכבתם ואין מחריד והשבתי חיה רעה מן הארץ וחרב לא תעבר בארצכם"},{"number":7,"verse":"ז ורדפתם את איביכם ונפלו לפניכם לחרב"},{"number":8,"verse":"ח ורדפו מכם חמשה מאה ומאה מכם רבבה ירדפו ונפלו איביכם לפניכם לחרב"},{"number":9,"verse":"ט ופניתי אליכם--והפריתי אתכם והרביתי אתכם והקימתי את בריתי אתכם"},{"number":10,"verse":"י ואכלתם ישן נושן וישן מפני חדש תוציאו"},{"number":11,"verse":"יא ונתתי משכני בתוככם ולא תגעל נפשי אתכם"},{"number":12,"verse":"יב והתהלכתי בתוככם והייתי לכם לאלהים ואתם תהיו לי לעם"},{"number":13,"verse":"יג אני יהוה אלהיכם אשר הוצאתי אתכם מארץ מצרים מהית להם עבדים ואשבר מטת עלכם ואולך אתכם קוממיות {פ}"},{"number":14,"verse":"יד ואם לא תשמעו לי ולא תעשו את כל המצות האלה"},{"number":15,"verse":"טו ואם בחקתי תמאסו ואם את משפטי תגעל נפשכם לבלתי עשות את כל מצותי להפרכם את בריתי"},{"number":16,"verse":"טז אף אני אעשה זאת לכם והפקדתי עליכם בהלה את השחפת ואת הקדחת מכלות עינים ומדיבת נפש וזרעתם לריק זרעכם ואכלהו איביכם"},{"number":17,"verse":"יז ונתתי פני בכם ונגפתם לפני איביכם ורדו בכם שנאיכם ונסתם ואין רדף אתכם"},{"number":18,"verse":"יח ואם עד אלה--לא תשמעו לי ויספתי ליסרה אתכם שבע על חטאתיכם"},{"number":19,"verse":"יט ושברתי את גאון עזכם ונתתי את שמיכם כברזל ואת ארצכם כנחשה"},{"number":20,"verse":"כ ותם לריק כחכם ולא תתן ארצכם את יבולה ועץ הארץ לא יתן פריו"},{"number":21,"verse":"כא ואם תלכו עמי קרי ולא תאבו לשמע לי--ויספתי עליכם מכה שבע כחטאתיכם"},{"number":22,"verse":"כב והשלחתי בכם את חית השדה ושכלה אתכם והכריתה את בהמתכם והמעיטה אתכם ונשמו דרכיכם"},{"number":23,"verse":"כג ואם באלה--לא תוסרו לי והלכתם עמי קרי"},{"number":24,"verse":"כד והלכתי אף אני עמכם בקרי והכיתי אתכם גם אני שבע על חטאתיכם"},{"number":25,"verse":"כה והבאתי עליכם חרב נקמת נקם ברית ונאספתם אל עריכם ושלחתי דבר בתוככם ונתתם ביד אויב"},{"number":26,"verse":"כו בשברי לכם מטה לחם ואפו עשר נשים לחמכם בתנור אחד והשיבו לחמכם במשקל ואכלתם ולא תשבעו {ס}"},{"number":27,"verse":"כז ואם בזאת--לא תשמעו לי והלכתם עמי בקרי"},{"number":28,"verse":"כח והלכתי עמכם בחמת קרי ויסרתי אתכם אף אני שבע על חטאתיכם"},{"number":29,"verse":"כט ואכלתם בשר בניכם ובשר בנתיכם תאכלו"},{"number":30,"verse":"ל והשמדתי את במתיכם והכרתי את חמניכם ונתתי את פגריכם על פגרי גלוליכם וגעלה נפשי אתכם"},{"number":31,"verse":"לא ונתתי את עריכם חרבה והשמותי את מקדשיכם ולא אריח בריח ניחחכם"},{"number":32,"verse":"לב והשמתי אני את הארץ ושממו עליה איביכם הישבים בה"},{"number":33,"verse":"לג ואתכם אזרה בגוים והריקתי אחריכם חרב והיתה ארצכם שממה ועריכם יהיו חרבה"},{"number":34,"verse":"לד אז תרצה הארץ את שבתתיה כל ימי השמה ואתם בארץ איביכם אז תשבת הארץ והרצת את שבתתיה"},{"number":35,"verse":"לה כל ימי השמה תשבת את אשר לא שבתה בשבתתיכם בשבתכם עליה"},{"number":36,"verse":"לו והנשארים בכם--והבאתי מרך בלבבם בארצת איביהם ורדף אתם קול עלה נדף ונסו מנסת חרב ונפלו ואין רדף"},{"number":37,"verse":"לז וכשלו איש באחיו כמפני חרב ורדף אין ולא תהיה לכם תקומה לפני איביכם"},{"number":38,"verse":"לח ואבדתם בגוים ואכלה אתכם ארץ איביכם"},{"number":39,"verse":"לט והנשארים בכם ימקו בעונם בארצת איביכם ואף בעונת אבתם אתם ימקו"},{"number":40,"verse":"מ והתודו את עונם ואת עון אבתם במעלם אשר מעלו בי ואף אשר הלכו עמי בקרי"},{"number":41,"verse":"מא אף אני אלך עמם בקרי והבאתי אתם בארץ איביהם או אז יכנע לבבם הערל ואז ירצו את עונם"},{"number":42,"verse":"מב וזכרתי את בריתי יעקוב ואף את בריתי יצחק ואף את בריתי אברהם אזכר--והארץ אזכר"},{"number":43,"verse":"מג והארץ תעזב מהם ותרץ את שבתתיה בהשמה מהם והם ירצו את עונם יען וביען--במשפטי מאסו ואת חקתי געלה נפשם"},{"number":44,"verse":"מד ואף גם זאת בהיותם בארץ איביהם לא מאסתים ולא געלתים לכלתם--להפר בריתי אתם כי אני יהוה אלהיהם"},{"number":45,"verse":"מה וזכרתי להם ברית ראשנים אשר הוצאתי אתם מארץ מצרים לעיני הגוים להיות להם לאלהים--אני יהוה"},{"number":46,"verse":"מו אלה החקים והמשפטים והתורת אשר נתן יהוה בינו ובין בני ישראל--בהר סיני ביד משה {פ}"}]}