{"bibleAbbr":"HAC","bookName":"Leviticus","bookEnglishName":"Leviticus","chapterNumber":15,"verses":[{"number":1,"verse":"א וידבר יהוה אל משה ואל אהרן לאמר"},{"number":2,"verse":"ב דברו אל בני ישראל ואמרתם אלהם איש איש כי יהיה זב מבשרו--זובו טמא הוא"},{"number":3,"verse":"ג וזאת תהיה טמאתו בזובו רר בשרו את זובו או החתים בשרו מזובו--טמאתו הוא"},{"number":4,"verse":"ד כל המשכב אשר ישכב עליו הזב--יטמא וכל הכלי אשר ישב עליו יטמא"},{"number":5,"verse":"ה ואיש אשר יגע במשכבו--יכבס בגדיו ורחץ במים וטמא עד הערב"},{"number":6,"verse":"ו והישב על הכלי אשר ישב עליו הזב--יכבס בגדיו ורחץ במים וטמא עד הערב"},{"number":7,"verse":"ז והנגע בבשר הזב--יכבס בגדיו ורחץ במים וטמא עד הערב"},{"number":8,"verse":"ח וכי ירק הזב בטהור--וכבס בגדיו ורחץ במים וטמא עד הערב"},{"number":9,"verse":"ט וכל המרכב אשר ירכב עליו הזב--יטמא"},{"number":10,"verse":"י וכל הנגע בכל אשר יהיה תחתיו--יטמא עד הערב והנושא אותם--יכבס בגדיו ורחץ במים וטמא עד הערב"},{"number":11,"verse":"יא וכל אשר יגע בו הזב וידיו לא שטף במים--וכבס בגדיו ורחץ במים וטמא עד הערב"},{"number":12,"verse":"יב וכלי חרש אשר יגע בו הזב ישבר וכל כלי עץ--ישטף במים"},{"number":13,"verse":"יג וכי יטהר הזב מזובו--וספר לו שבעת ימים לטהרתו וכבס בגדיו ורחץ בשרו במים חיים וטהר"},{"number":14,"verse":"יד וביום השמיני יקח לו שתי תרים או שני בני יונה ובא לפני יהוה אל פתח אהל מועד ונתנם אל הכהן"},{"number":15,"verse":"טו ועשה אתם הכהן--אחד חטאת והאחד עלה וכפר עליו הכהן לפני יהוה מזובו {ס}"},{"number":16,"verse":"טז ואיש כי תצא ממנו שכבת זרע--ורחץ במים את כל בשרו וטמא עד הערב"},{"number":17,"verse":"יז וכל בגד וכל עור אשר יהיה עליו שכבת זרע--וכבס במים וטמא עד הערב"},{"number":18,"verse":"יח ואשה אשר ישכב איש אתה שכבת זרע--ורחצו במים וטמאו עד הערב {פ}"},{"number":19,"verse":"יט ואשה כי תהיה זבה דם יהיה זבה בבשרה--שבעת ימים תהיה בנדתה וכל הנגע בה יטמא עד הערב"},{"number":20,"verse":"כ וכל אשר תשכב עליו בנדתה יטמא וכל אשר תשב עליו יטמא"},{"number":21,"verse":"כא וכל הנגע במשכבה--יכבס בגדיו ורחץ במים וטמא עד הערב"},{"number":22,"verse":"כב וכל הנגע--בכל כלי אשר תשב עליו יכבס בגדיו ורחץ במים וטמא עד הערב"},{"number":23,"verse":"כג ואם על המשכב הוא או על הכלי אשר הוא ישבת עליו--בנגעו בו יטמא עד הערב"},{"number":24,"verse":"כד ואם שכב ישכב איש אתה ותהי נדתה עליו--וטמא שבעת ימים וכל המשכב אשר ישכב עליו יטמא {ס}"},{"number":25,"verse":"כה ואשה כי יזוב זוב דמה ימים רבים בלא עת נדתה או כי תזוב על נדתה כל ימי זוב טמאתה כימי נדתה תהיה--טמאה הוא"},{"number":26,"verse":"כו כל המשכב אשר תשכב עליו כל ימי זובה--כמשכב נדתה יהיה לה וכל הכלי אשר תשב עליו--טמא יהיה כטמאת נדתה"},{"number":27,"verse":"כז וכל הנוגע בם יטמא וכבס בגדיו ורחץ במים וטמא עד הערב"},{"number":28,"verse":"כח ואם טהרה מזובה--וספרה לה שבעת ימים ואחר תטהר"},{"number":29,"verse":"כט וביום השמיני תקח לה שתי תרים או שני בני יונה והביאה אותם אל הכהן אל פתח אהל מועד"},{"number":30,"verse":"ל ועשה הכהן את האחד חטאת ואת האחד עלה וכפר עליה הכהן לפני יהוה מזוב טמאתה"},{"number":31,"verse":"לא והזרתם את בני ישראל מטמאתם ולא ימתו בטמאתם בטמאם את משכני אשר בתוכם"},{"number":32,"verse":"לב זאת תורת הזב ואשר תצא ממנו שכבת זרע לטמאה בה"},{"number":33,"verse":"לג והדוה בנדתה והזב את זובו לזכר ולנקבה ולאיש אשר ישכב עם טמאה {פ}"}]}