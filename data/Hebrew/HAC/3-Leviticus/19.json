{"bibleAbbr":"HAC","bookName":"Leviticus","bookEnglishName":"Leviticus","chapterNumber":19,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל כל עדת בני ישראל ואמרת אלהם--קדשים תהיו כי קדוש אני יהוה אלהיכם"},{"number":3,"verse":"ג איש אמו ואביו תיראו ואת שבתתי תשמרו אני יהוה אלהיכם"},{"number":4,"verse":"ד אל תפנו אל האלילם ואלהי מסכה לא תעשו לכם אני יהוה אלהיכם"},{"number":5,"verse":"ה וכי תזבחו זבח שלמים ליהוה--לרצנכם תזבחהו"},{"number":6,"verse":"ו ביום זבחכם יאכל וממחרת והנותר עד יום השלישי באש ישרף"},{"number":7,"verse":"ז ואם האכל יאכל ביום השלישי--פגול הוא לא ירצה"},{"number":8,"verse":"ח ואכליו עונו ישא כי את קדש יהוה חלל ונכרתה הנפש ההוא מעמיה"},{"number":9,"verse":"ט ובקצרכם את קציר ארצכם לא תכלה פאת שדך לקצר ולקט קצירך לא תלקט"},{"number":10,"verse":"י וכרמך לא תעולל ופרט כרמך לא תלקט לעני ולגר תעזב אתם אני יהוה אלהיכם"},{"number":11,"verse":"יא לא תגנבו ולא תכחשו ולא תשקרו איש בעמיתו"},{"number":12,"verse":"יב ולא תשבעו בשמי לשקר וחללת את שם אלהיך אני יהוה"},{"number":13,"verse":"יג לא תעשק את רעך ולא תגזל לא תלין פעלת שכיר אתך--עד בקר"},{"number":14,"verse":"יד לא תקלל חרש--ולפני עור לא תתן מכשל ויראת מאלהיך אני יהוה"},{"number":15,"verse":"טו לא תעשו עול במשפט--לא תשא פני דל ולא תהדר פני גדול בצדק תשפט עמיתך"},{"number":16,"verse":"טז לא תלך רכיל בעמיך לא תעמד על דם רעך אני יהוה"},{"number":17,"verse":"יז לא תשנא את אחיך בלבבך הוכח תוכיח את עמיתך ולא תשא עליו חטא"},{"number":18,"verse":"יח לא תקם ולא תטר את בני עמך ואהבת לרעך כמוך אני יהוה"},{"number":19,"verse":"יט את חקתי תשמרו--בהמתך לא תרביע כלאים שדך לא תזרע כלאים ובגד כלאים שעטנז לא יעלה עליך"},{"number":20,"verse":"כ ואיש כי ישכב את אשה שכבת זרע והוא שפחה נחרפת לאיש והפדה לא נפדתה או חפשה לא נתן לה--בקרת תהיה לא יומתו כי לא חפשה"},{"number":21,"verse":"כא והביא את אשמו ליהוה אל פתח אהל מועד--איל אשם"},{"number":22,"verse":"כב וכפר עליו הכהן באיל האשם לפני יהוה על חטאתו אשר חטא ונסלח לו מחטאתו אשר חטא {פ}"},{"number":23,"verse":"כג וכי תבאו אל הארץ ונטעתם כל עץ מאכל--וערלתם ערלתו את פריו שלש שנים יהיה לכם ערלים--לא יאכל"},{"number":24,"verse":"כד ובשנה הרביעת יהיה כל פריו--קדש הלולים ליהוה"},{"number":25,"verse":"כה ובשנה החמישת תאכלו את פריו להוסיף לכם תבואתו אני יהוה אלהיכם"},{"number":26,"verse":"כו לא תאכלו על הדם לא תנחשו ולא תעוננו"},{"number":27,"verse":"כז לא תקפו פאת ראשכם ולא תשחית את פאת זקנך"},{"number":28,"verse":"כח ושרט לנפש לא תתנו בבשרכם וכתבת קעקע לא תתנו בכם אני יהוה"},{"number":29,"verse":"כט אל תחלל את בתך להזנותה ולא תזנה הארץ ומלאה הארץ זמה"},{"number":30,"verse":"ל את שבתתי תשמרו ומקדשי תיראו אני יהוה"},{"number":31,"verse":"לא אל תפנו אל האבת ואל הידענים אל תבקשו לטמאה בהם אני יהוה אלהיכם"},{"number":32,"verse":"לב מפני שיבה תקום והדרת פני זקן ויראת מאלהיך אני יהוה {ס}"},{"number":33,"verse":"לג וכי יגור אתך גר בארצכם--לא תונו אתו"},{"number":34,"verse":"לד כאזרח מכם יהיה לכם הגר הגר אתכם ואהבת לו כמוך--כי גרים הייתם בארץ מצרים אני יהוה אלהיכם"},{"number":35,"verse":"לה לא תעשו עול במשפט במדה במשקל ובמשורה"},{"number":36,"verse":"לו מאזני צדק אבני צדק איפת צדק והין צדק--יהיה לכם אני יהוה אלהיכם אשר הוצאתי אתכם מארץ מצרים"},{"number":37,"verse":"לז ושמרתם את כל חקתי ואת כל משפטי ועשיתם אתם אני יהוה {פ}"}]}