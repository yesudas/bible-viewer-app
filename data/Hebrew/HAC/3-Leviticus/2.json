{"bibleAbbr":"HAC","bookName":"Leviticus","bookEnglishName":"Leviticus","chapterNumber":2,"verses":[{"number":1,"verse":"א ונפש כי תקריב קרבן מנחה ליהוה--סלת יהיה קרבנו ויצק עליה שמן ונתן עליה לבנה"},{"number":2,"verse":"ב והביאה אל בני אהרן הכהנים וקמץ משם מלא קמצו מסלתה ומשמנה על כל לבנתה והקטיר הכהן את אזכרתה המזבחה--אשה ריח ניחח ליהוה"},{"number":3,"verse":"ג והנותרת מן המנחה--לאהרן ולבניו קדש קדשים מאשי יהוה {ס}"},{"number":4,"verse":"ד וכי תקרב קרבן מנחה מאפה תנור--סלת חלות מצת בלולת בשמן ורקיקי מצות משחים בשמן {ס}"},{"number":5,"verse":"ה ואם מנחה על המחבת קרבנך--סלת בלולה בשמן מצה תהיה"},{"number":6,"verse":"ו פתות אתה פתים ויצקת עליה שמן מנחה הוא {ס}"},{"number":7,"verse":"ז ואם מנחת מרחשת קרבנך--סלת בשמן תעשה"},{"number":8,"verse":"ח והבאת את המנחה אשר יעשה מאלה--ליהוה והקריבה אל הכהן והגישה אל המזבח"},{"number":9,"verse":"ט והרים הכהן מן המנחה את אזכרתה והקטיר המזבחה--אשה ריח ניחח ליהוה"},{"number":10,"verse":"י והנותרת מן המנחה--לאהרן ולבניו קדש קדשים מאשי יהוה"},{"number":11,"verse":"יא כל המנחה אשר תקריבו ליהוה--לא תעשה חמץ כי כל שאר וכל דבש לא תקטירו ממנו אשה ליהוה"},{"number":12,"verse":"יב קרבן ראשית תקריבו אתם ליהוה ואל המזבח לא יעלו לריח ניחח"},{"number":13,"verse":"יג וכל קרבן מנחתך במלח תמלח ולא תשבית מלח ברית אלהיך מעל מנחתך על כל קרבנך תקריב מלח {ס}"},{"number":14,"verse":"יד ואם תקריב מנחת בכורים ליהוה--אביב קלוי באש גרש כרמל תקריב את מנחת בכוריך"},{"number":15,"verse":"טו ונתת עליה שמן ושמת עליה לבנה מנחה הוא"},{"number":16,"verse":"טז והקטיר הכהן את אזכרתה מגרשה ומשמנה על כל לבנתה--אשה ליהוה {פ}"}]}