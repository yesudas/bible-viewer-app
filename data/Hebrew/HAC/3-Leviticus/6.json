{"bibleAbbr":"HAC","bookName":"Leviticus","bookEnglishName":"Leviticus","chapterNumber":6,"verses":[{"number":1,"verse":"א וידבר יהוה אל משה לאמר"},{"number":2,"verse":"ב צו את אהרן ואת בניו לאמר זאת תורת העלה הוא העלה על מוקדה על המזבח כל הלילה עד הבקר ואש המזבח תוקד בו"},{"number":3,"verse":"ג ולבש הכהן מדו בד ומכנסי בד ילבש על בשרו והרים את הדשן אשר תאכל האש את העלה על המזבח ושמו אצל המזבח"},{"number":4,"verse":"ד ופשט את בגדיו ולבש בגדים אחרים והוציא את הדשן אל מחוץ למחנה אל מקום טהור"},{"number":5,"verse":"ה והאש על המזבח תוקד בו לא תכבה ובער עליה הכהן עצים בבקר בבקר וערך עליה העלה והקטיר עליה חלבי השלמים"},{"number":6,"verse":"ו אש תמיד תוקד על המזבח--לא תכבה {ס}"},{"number":7,"verse":"ז וזאת תורת המנחה הקרב אתה בני אהרן לפני יהוה אל פני המזבח"},{"number":8,"verse":"ח והרים ממנו בקמצו מסלת המנחה ומשמנה ואת כל הלבנה אשר על המנחה והקטיר המזבח ריח ניחח אזכרתה--ליהוה"},{"number":9,"verse":"ט והנותרת ממנה יאכלו אהרן ובניו מצות תאכל במקום קדש בחצר אהל מועד יאכלוה"},{"number":10,"verse":"י לא תאפה חמץ חלקם נתתי אתה מאשי קדש קדשים הוא כחטאת וכאשם"},{"number":11,"verse":"יא כל זכר בבני אהרן יאכלנה--חק עולם לדרתיכם מאשי יהוה כל אשר יגע בהם יקדש {פ}"},{"number":12,"verse":"יב וידבר יהוה אל משה לאמר"},{"number":13,"verse":"יג זה קרבן אהרן ובניו אשר יקריבו ליהוה ביום המשח אתו--עשירת האפה סלת מנחה תמיד מחציתה בבקר ומחציתה בערב"},{"number":14,"verse":"יד על מחבת בשמן תעשה--מרבכת תביאנה תפיני מנחת פתים תקריב ריח ניחח ליהוה"},{"number":15,"verse":"טו והכהן המשיח תחתיו מבניו יעשה אתה חק עולם ליהוה כליל תקטר"},{"number":16,"verse":"טז וכל מנחת כהן כליל תהיה לא תאכל {פ}"},{"number":17,"verse":"יז וידבר יהוה אל משה לאמר"},{"number":18,"verse":"יח דבר אל אהרן ואל בניו לאמר זאת תורת החטאת במקום אשר תשחט העלה תשחט החטאת לפני יהוה--קדש קדשים הוא"},{"number":19,"verse":"יט הכהן המחטא אתה יאכלנה במקום קדש תאכל בחצר אהל מועד"},{"number":20,"verse":"כ כל אשר יגע בבשרה יקדש ואשר יזה מדמה על הבגד--אשר יזה עליה תכבס במקום קדש"},{"number":21,"verse":"כא וכלי חרש אשר תבשל בו ישבר ואם בכלי נחשת בשלה ומרק ושטף במים"},{"number":22,"verse":"כב כל זכר בכהנים יאכל אתה קדש קדשים הוא"},{"number":23,"verse":"כג וכל חטאת אשר יובא מדמה אל אהל מועד לכפר בקדש--לא תאכל באש תשרף {פ}"}]}