{"bibleAbbr":"HAC","bookName":"Leviticus","bookEnglishName":"Leviticus","chapterNumber":22,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל אהרן ואל בניו וינזרו מקדשי בני ישראל ולא יחללו את שם קדשי--אשר הם מקדשים לי אני יהוה"},{"number":3,"verse":"ג אמר אלהם לדרתיכם כל איש אשר יקרב מכל זרעכם אל הקדשים אשר יקדישו בני ישראל ליהוה וטמאתו עליו ונכרתה הנפש ההוא מלפני--אני יהוה"},{"number":4,"verse":"ד איש איש מזרע אהרן והוא צרוע או זב--בקדשים לא יאכל עד אשר יטהר והנגע בכל טמא נפש או איש אשר תצא ממנו שכבת זרע"},{"number":5,"verse":"ה או איש אשר יגע בכל שרץ אשר יטמא לו או באדם אשר יטמא לו לכל טמאתו"},{"number":6,"verse":"ו נפש אשר תגע בו וטמאה עד הערב ולא יאכל מן הקדשים כי אם רחץ בשרו במים"},{"number":7,"verse":"ז ובא השמש וטהר ואחר יאכל מן הקדשים כי לחמו הוא"},{"number":8,"verse":"ח נבלה וטרפה לא יאכל לטמאה בה אני יהוה"},{"number":9,"verse":"ט ושמרו את משמרתי ולא ישאו עליו חטא ומתו בו כי יחללהו אני יהוה מקדשם"},{"number":10,"verse":"י וכל זר לא יאכל קדש תושב כהן ושכיר לא יאכל קדש"},{"number":11,"verse":"יא וכהן כי יקנה נפש קנין כספו--הוא יאכל בו ויליד ביתו הם יאכלו בלחמו"},{"number":12,"verse":"יב ובת כהן--כי תהיה לאיש זר הוא בתרומת הקדשים לא תאכל"},{"number":13,"verse":"יג ובת כהן כי תהיה אלמנה וגרושה וזרע אין לה--ושבה אל בית אביה כנעוריה מלחם אביה תאכל וכל זר לא יאכל בו"},{"number":14,"verse":"יד ואיש כי יאכל קדש בשגגה--ויסף חמשיתו עליו ונתן לכהן את הקדש"},{"number":15,"verse":"טו ולא יחללו את קדשי בני ישראל--את אשר ירימו ליהוה"},{"number":16,"verse":"טז והשיאו אותם עון אשמה באכלם את קדשיהם כי אני יהוה מקדשם {פ}"},{"number":17,"verse":"יז וידבר יהוה אל משה לאמר"},{"number":18,"verse":"יח דבר אל אהרן ואל בניו ואל כל בני ישראל ואמרת אלהם איש איש מבית ישראל ומן הגר בישראל אשר יקריב קרבנו לכל נדריהם ולכל נדבותם אשר יקריבו ליהוה לעלה"},{"number":19,"verse":"יט לרצנכם תמים זכר--בבקר בכשבים ובעזים"},{"number":20,"verse":"כ כל אשר בו מום לא תקריבו כי לא לרצון יהיה לכם"},{"number":21,"verse":"כא ואיש כי יקריב זבח שלמים ליהוה לפלא נדר או לנדבה בבקר או בצאן--תמים יהיה לרצון כל מום לא יהיה בו"},{"number":22,"verse":"כב עורת או שבור או חרוץ או יבלת או גרב או ילפת--לא תקריבו אלה ליהוה ואשה לא תתנו מהם על המזבח--ליהוה"},{"number":23,"verse":"כג ושור ושה שרוע וקלוט--נדבה תעשה אתו ולנדר לא ירצה"},{"number":24,"verse":"כד ומעוך וכתות ונתוק וכרות לא תקריבו ליהוה ובארצכם לא תעשו"},{"number":25,"verse":"כה ומיד בן נכר לא תקריבו את לחם אלהיכם--מכל אלה כי משחתם בהם מום בם לא ירצו לכם {ס}"},{"number":26,"verse":"כו וידבר יהוה אל משה לאמר"},{"number":27,"verse":"כז שור או כשב או עז כי יולד והיה שבעת ימים תחת אמו ומיום השמיני והלאה ירצה לקרבן אשה ליהוה"},{"number":28,"verse":"כח ושור או שה--אתו ואת בנו לא תשחטו ביום אחד"},{"number":29,"verse":"כט וכי תזבחו זבח תודה ליהוה--לרצנכם תזבחו"},{"number":30,"verse":"ל ביום ההוא יאכל לא תותירו ממנו עד בקר אני יהוה"},{"number":31,"verse":"לא ושמרתם מצותי ועשיתם אתם אני יהוה"},{"number":32,"verse":"לב ולא תחללו את שם קדשי ונקדשתי בתוך בני ישראל אני יהוה מקדשכם"},{"number":33,"verse":"לג המוציא אתכם מארץ מצרים להיות לכם לאלהים אני יהוה {פ}"}]}