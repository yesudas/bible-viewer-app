{"bibleAbbr":"HAC","bookName":"Leviticus","bookEnglishName":"Leviticus","chapterNumber":25,"verses":[{"number":1,"verse":"א וידבר יהוה אל משה בהר סיני לאמר"},{"number":2,"verse":"ב דבר אל בני ישראל ואמרת אלהם כי תבאו אל הארץ אשר אני נתן לכם--ושבתה הארץ שבת ליהוה"},{"number":3,"verse":"ג שש שנים תזרע שדך ושש שנים תזמר כרמך ואספת את תבואתה"},{"number":4,"verse":"ד ובשנה השביעת שבת שבתון יהיה לארץ--שבת ליהוה שדך לא תזרע וכרמך לא תזמר"},{"number":5,"verse":"ה את ספיח קצירך לא תקצור ואת ענבי נזירך לא תבצר שנת שבתון יהיה לארץ"},{"number":6,"verse":"ו והיתה שבת הארץ לכם לאכלה--לך ולעבדך ולאמתך ולשכירך ולתושבך הגרים עמך"},{"number":7,"verse":"ז ולבהמתך--ולחיה אשר בארצך תהיה כל תבואתה לאכל {ס}"},{"number":8,"verse":"ח וספרת לך שבע שבתת שנים--שבע שנים שבע פעמים והיו לך ימי שבע שבתת השנים תשע וארבעים שנה"},{"number":9,"verse":"ט והעברת שופר תרועה בחדש השבעי בעשור לחדש ביום הכפרים תעבירו שופר בכל ארצכם"},{"number":10,"verse":"י וקדשתם את שנת החמשים שנה וקראתם דרור בארץ לכל ישביה יובל הוא תהיה לכם ושבתם איש אל אחזתו ואיש אל משפחתו תשבו"},{"number":11,"verse":"יא יובל הוא שנת החמשים שנה--תהיה לכם לא תזרעו--ולא תקצרו את ספיחיה ולא תבצרו את נזריה"},{"number":12,"verse":"יב כי יובל הוא קדש תהיה לכם מן השדה--תאכלו את תבואתה"},{"number":13,"verse":"יג בשנת היובל הזאת תשבו איש אל אחזתו"},{"number":14,"verse":"יד וכי תמכרו ממכר לעמיתך או קנה מיד עמיתך--אל תונו איש את אחיו"},{"number":15,"verse":"טו במספר שנים אחר היובל תקנה מאת עמיתך במספר שני תבואת ימכר לך"},{"number":16,"verse":"טז לפי רב השנים תרבה מקנתו ולפי מעט השנים תמעיט מקנתו כי מספר תבואת הוא מכר לך"},{"number":17,"verse":"יז ולא תונו איש את עמיתו ויראת מאלהיך כי אני יהוה אלהיכם"},{"number":18,"verse":"יח ועשיתם את חקתי ואת משפטי תשמרו ועשיתם אתם--וישבתם על הארץ לבטח"},{"number":19,"verse":"יט ונתנה הארץ פריה ואכלתם לשבע וישבתם לבטח עליה"},{"number":20,"verse":"כ וכי תאמרו מה נאכל בשנה השביעת הן לא נזרע ולא נאסף את תבואתנו"},{"number":21,"verse":"כא וצויתי את ברכתי לכם בשנה הששית ועשת את התבואה לשלש השנים"},{"number":22,"verse":"כב וזרעתם את השנה השמינת ואכלתם מן התבואה ישן עד השנה התשיעת עד בוא תבואתה--תאכלו ישן"},{"number":23,"verse":"כג והארץ לא תמכר לצמתת--כי לי הארץ כי גרים ותושבים אתם עמדי"},{"number":24,"verse":"כד ובכל ארץ אחזתכם גאלה תתנו לארץ {ס}"},{"number":25,"verse":"כה כי ימוך אחיך ומכר מאחזתו--ובא גאלו הקרב אליו וגאל את ממכר אחיו"},{"number":26,"verse":"כו ואיש כי לא יהיה לו גאל והשיגה ידו ומצא כדי גאלתו"},{"number":27,"verse":"כז וחשב את שני ממכרו והשיב את העדף לאיש אשר מכר לו ושב לאחזתו"},{"number":28,"verse":"כח ואם לא מצאה ידו די השיב לו--והיה ממכרו ביד הקנה אתו עד שנת היובל ויצא ביבל ושב לאחזתו {ס}"},{"number":29,"verse":"כט ואיש כי ימכר בית מושב עיר חומה--והיתה גאלתו עד תם שנת ממכרו ימים תהיה גאלתו"},{"number":30,"verse":"ל ואם לא יגאל עד מלאת לו שנה תמימה--וקם הבית אשר בעיר אשר לא (לו) חמה לצמיתת לקנה אתו לדרתיו לא יצא ביבל"},{"number":31,"verse":"לא ובתי החצרים אשר אין להם חמה סביב--על שדה הארץ יחשב גאלה תהיה לו וביבל יצא"},{"number":32,"verse":"לב וערי הלוים--בתי ערי אחזתם גאלת עולם תהיה ללוים"},{"number":33,"verse":"לג ואשר יגאל מן הלוים ויצא ממכר בית ועיר אחזתו ביבל כי בתי ערי הלוים הוא אחזתם בתוך בני ישראל"},{"number":34,"verse":"לד ושדה מגרש עריהם לא ימכר כי אחזת עולם הוא להם {ס}"},{"number":35,"verse":"לה וכי ימוך אחיך ומטה ידו עמך--והחזקת בו גר ותושב וחי עמך"},{"number":36,"verse":"לו אל תקח מאתו נשך ותרבית ויראת מאלהיך וחי אחיך עמך"},{"number":37,"verse":"לז את כספך--לא תתן לו בנשך ובמרבית לא תתן אכלך"},{"number":38,"verse":"לח אני יהוה אלהיכם אשר הוצאתי אתכם מארץ מצרים--לתת לכם את ארץ כנען להיות לכם לאלהים {ס}"},{"number":39,"verse":"לט וכי ימוך אחיך עמך ונמכר לך--לא תעבד בו עבדת עבד"},{"number":40,"verse":"מ כשכיר כתושב יהיה עמך עד שנת היבל יעבד עמך"},{"number":41,"verse":"מא ויצא מעמך--הוא ובניו עמו ושב אל משפחתו ואל אחזת אבתיו ישוב"},{"number":42,"verse":"מב כי עבדי הם אשר הוצאתי אתם מארץ מצרים לא ימכרו ממכרת עבד"},{"number":43,"verse":"מג לא תרדה בו בפרך ויראת מאלהיך"},{"number":44,"verse":"מד ועבדך ואמתך אשר יהיו לך מאת הגוים אשר סביבתיכם--מהם תקנו עבד ואמה"},{"number":45,"verse":"מה וגם מבני התושבים הגרים עמכם מהם תקנו וממשפחתם אשר עמכם אשר הולידו בארצכם והיו לכם לאחזה"},{"number":46,"verse":"מו והתנחלתם אתם לבניכם אחריכם לרשת אחזה--לעלם בהם תעבדו ובאחיכם בני ישראל איש באחיו לא תרדה בו בפרך {ס}"},{"number":47,"verse":"מז וכי תשיג יד גר ותושב עמך ומך אחיך עמו ונמכר לגר תושב עמך או לעקר משפחת גר"},{"number":48,"verse":"מח אחרי נמכר גאלה תהיה לו אחד מאחיו יגאלנו"},{"number":49,"verse":"מט או דדו או בן דדו יגאלנו או משאר בשרו ממשפחתו יגאלנו או השיגה ידו ונגאל"},{"number":50,"verse":"נ וחשב עם קנהו משנת המכרו לו עד שנת היבל והיה כסף ממכרו במספר שנים כימי שכיר יהיה עמו"},{"number":51,"verse":"נא אם עוד רבות בשנים--לפיהן ישיב גאלתו מכסף מקנתו"},{"number":52,"verse":"נב ואם מעט נשאר בשנים עד שנת היבל--וחשב לו כפי שניו ישיב את גאלתו"},{"number":53,"verse":"נג כשכיר שנה בשנה יהיה עמו לא ירדנו בפרך לעיניך"},{"number":54,"verse":"נד ואם לא יגאל באלה--ויצא בשנת היבל הוא ובניו עמו"},{"number":55,"verse":"נה כי לי בני ישראל עבדים--עבדי הם אשר הוצאתי אותם מארץ מצרים אני יהוה אלהיכם"}]}