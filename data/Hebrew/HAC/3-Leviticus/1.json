{"bibleAbbr":"HAC","bookName":"Leviticus","bookEnglishName":"Leviticus","chapterNumber":1,"verses":[{"number":1,"verse":"א ויקרא אל משה וידבר יהוה אליו מאהל מועד לאמר"},{"number":2,"verse":"ב דבר אל בני ישראל ואמרת אלהם אדם כי יקריב מכם קרבן ליהוה--מן הבהמה מן הבקר ומן הצאן תקריבו את קרבנכם"},{"number":3,"verse":"ג אם עלה קרבנו מן הבקר זכר תמים יקריבנו אל פתח אהל מועד יקריב אתו לרצנו לפני יהוה"},{"number":4,"verse":"ד וסמך ידו על ראש העלה ונרצה לו לכפר עליו"},{"number":5,"verse":"ה ושחט את בן הבקר לפני יהוה והקריבו בני אהרן הכהנים את הדם וזרקו את הדם על המזבח סביב אשר פתח אהל מועד"},{"number":6,"verse":"ו והפשיט את העלה ונתח אתה לנתחיה"},{"number":7,"verse":"ז ונתנו בני אהרן הכהן אש--על המזבח וערכו עצים על האש"},{"number":8,"verse":"ח וערכו בני אהרן הכהנים את הנתחים את הראש ואת הפדר--על העצים אשר על האש אשר על המזבח"},{"number":9,"verse":"ט וקרבו וכרעיו ירחץ במים והקטיר הכהן את הכל המזבחה עלה אשה ריח ניחוח ליהוה {ס}"},{"number":10,"verse":"י ואם מן הצאן קרבנו מן הכשבים או מן העזים לעלה--זכר תמים יקריבנו"},{"number":11,"verse":"יא ושחט אתו על ירך המזבח צפנה--לפני יהוה וזרקו בני אהרן הכהנים את דמו על המזבח--סביב"},{"number":12,"verse":"יב ונתח אתו לנתחיו ואת ראשו ואת פדרו וערך הכהן אתם על העצים אשר על האש אשר על המזבח"},{"number":13,"verse":"יג והקרב והכרעים ירחץ במים והקריב הכהן את הכל והקטיר המזבחה--עלה הוא אשה ריח ניחח ליהוה {פ}"},{"number":14,"verse":"יד ואם מן העוף עלה קרבנו ליהוה והקריב מן התרים או מן בני היונה--את קרבנו"},{"number":15,"verse":"טו והקריבו הכהן אל המזבח ומלק את ראשו והקטיר המזבחה ונמצה דמו על קיר המזבח"},{"number":16,"verse":"טז והסיר את מראתו בנצתה והשליך אתה אצל המזבח קדמה--אל מקום הדשן"},{"number":17,"verse":"יז ושסע אתו בכנפיו לא יבדיל והקטיר אתו הכהן המזבחה על העצים אשר על האש עלה הוא אשה ריח ניחח--ליהוה {ס}"}]}