{"bibleAbbr":"HAC","bookName":"Ezra","bookEnglishName":"Ezra","chapterNumber":8,"verses":[{"number":1,"verse":"א ואלה ראשי אבתיהם והתיחשם העלים עמי במלכות ארתחשסתא המלך--מבבל {ס}"},{"number":2,"verse":"ב מבני פינחס גרשם {ס} מבני איתמר דניאל {ס} מבני דויד חטוש {ס}"},{"number":3,"verse":"ג מבני שכניה {ס} מבני פרעש זכריה ועמו התיחש לזכרים מאה וחמשים {ס}"},{"number":4,"verse":"ד מבני פחת מואב אליהועיני בן זרחיה ועמו מאתים הזכרים {ס}"},{"number":5,"verse":"ה מבני שכניה בן יחזיאל ועמו שלש מאות הזכרים {ס}"},{"number":6,"verse":"ו ומבני עדין עבד בן יונתן ועמו חמשים הזכרים {ס}"},{"number":7,"verse":"ז ומבני עילם ישעיה בן עתליה ועמו שבעים הזכרים {ס}"},{"number":8,"verse":"ח ומבני שפטיה זבדיה בן מיכאל ועמו שמנים הזכרים {ס}"},{"number":9,"verse":"ט מבני יואב עבדיה בן יחיאל ועמו מאתים ושמנה עשר הזכרים {ס}"},{"number":10,"verse":"י ומבני שלומית בן יוספיה ועמו מאה וששים הזכרים {ס}"},{"number":11,"verse":"יא ומבני בבי זכריה בן בבי ועמו עשרים ושמנה הזכרים {ס}"},{"number":12,"verse":"יב ומבני עזגד יוחנן בן הקטן ועמו מאה ועשרה הזכרים {ס}"},{"number":13,"verse":"יג ומבני אדניקם אחרנים--ואלה שמותם אליפלט יעיאל ושמעיה ועמהם ששים הזכרים {ס}"},{"number":14,"verse":"יד ומבני בגוי עותי וזבוד (וזכור) ועמו שבעים הזכרים {פ}"},{"number":15,"verse":"טו ואקבצם אל הנהר הבא אל אהוא ונחנה שם ימים שלשה ואבינה בעם ובכהנים ומבני לוי לא מצאתי שם"},{"number":16,"verse":"טז ואשלחה לאליעזר לאריאל לשמעיה ולאלנתן וליריב ולאלנתן ולנתן ולזכריה ולמשלם--ראשים וליויריב ולאלנתן מבינים"},{"number":17,"verse":"יז ואוצאה (ואצוה) אותם על אדו הראש בכספיא המקום ואשימה בפיהם דברים לדבר אל אדו אחיו הנתונים (הנתינים) בכספיא המקום--להביא לנו משרתים לבית אלהינו"},{"number":18,"verse":"יח ויביאו לנו כיד אלהינו הטובה עלינו איש שכל--מבני מחלי בן לוי בן ישראל ושרביה ובניו ואחיו שמנה עשר"},{"number":19,"verse":"יט ואת חשביה--ואתו ישעיה מבני מררי אחיו ובניהם עשרים {ס}"},{"number":20,"verse":"כ ומן הנתינים שנתן דויד והשרים לעבדת הלוים--נתינים מאתים ועשרים כלם נקבו בשמות"},{"number":21,"verse":"כא ואקרא שם צום על הנהר אהוא להתענות לפני אלהינו--לבקש ממנו דרך ישרה לנו ולטפנו ולכל רכושנו"},{"number":22,"verse":"כב כי בשתי לשאול מן המלך חיל ופרשים--לעזרנו מאויב בדרך כי אמרנו למלך לאמר יד אלהינו על כל מבקשיו לטובה ועזו ואפו על כל עזביו"},{"number":23,"verse":"כג ונצומה ונבקשה מאלהינו על זאת ויעתר לנו"},{"number":24,"verse":"כד ואבדילה משרי הכהנים שנים עשר--לשרביה חשביה ועמהם מאחיהם עשרה"},{"number":25,"verse":"כה ואשקולה (ואשקלה) להם את הכסף ואת הזהב ואת הכלים--תרומת בית אלהינו ההרימו המלך ויעציו ושריו וכל ישראל הנמצאים"},{"number":26,"verse":"כו ואשקלה על ידם כסף ככרים שש מאות וחמשים וכלי כסף מאה לככרים זהב מאה ככר"},{"number":27,"verse":"כז וכפרי זהב עשרים לאדרכנים אלף וכלי נחשת מצהב טובה שנים--חמודת כזהב"},{"number":28,"verse":"כח ואמרה אלהם אתם קדש ליהוה והכלים קדש והכסף והזהב נדבה ליהוה אלהי אבתיכם"},{"number":29,"verse":"כט שקדו ושמרו עד תשקלו לפני שרי הכהנים והלוים ושרי האבות לישראל--בירושלם הלשכות בית יהוה"},{"number":30,"verse":"ל וקבלו הכהנים והלוים משקל הכסף והזהב והכלים--להביא לירושלם לבית אלהינו {פ}"},{"number":31,"verse":"לא ונסעה מנהר אהוא בשנים עשר לחדש הראשון--ללכת ירושלם ויד אלהינו היתה עלינו ויצילנו מכף אויב ואורב על הדרך"},{"number":32,"verse":"לב ונבוא ירושלם ונשב שם ימים שלשה"},{"number":33,"verse":"לג וביום הרביעי נשקל הכסף והזהב והכלים בבית אלהינו על יד מרמות בן אוריה הכהן ועמו אלעזר בן פינחס ועמהם יוזבד בן ישוע ונועדיה בן בנוי--הלוים"},{"number":34,"verse":"לד במספר במשקל לכל ויכתב כל המשקל בעת ההיא {פ}"},{"number":35,"verse":"לה הבאים מהשבי בני הגולה הקריבו עלות לאלהי ישראל פרים שנים עשר על כל ישראל אילים תשעים וששה כבשים שבעים ושבעה צפירי חטאת שנים עשר הכל עולה ליהוה {פ}"},{"number":36,"verse":"לו ויתנו את דתי המלך לאחשדרפני המלך ופחוות עבר הנהר ונשאו את העם ואת בית האלהים {ס}"}]}