{"bibleAbbr":"HAC","bookName":"Daniel","bookEnglishName":"Daniel","chapterNumber":8,"verses":[{"number":1,"verse":"א בשנת שלוש למלכות בלאשצר המלך--חזון נראה אלי אני דניאל אחרי הנראה אלי בתחלה"},{"number":2,"verse":"ב ואראה בחזון ויהי בראתי ואני בשושן הבירה אשר בעילם המדינה ואראה בחזון ואני הייתי על אובל אולי"},{"number":3,"verse":"ג ואשא עיני ואראה והנה איל אחד עמד לפני האבל ולו קרנים והקרנים גבהות והאחת גבהה מן השנית והגבהה עלה באחרנה"},{"number":4,"verse":"ד ראיתי את האיל מנגח ימה וצפונה ונגבה וכל חיות לא יעמדו לפניו ואין מציל מידו ועשה כרצנו והגדיל"},{"number":5,"verse":"ה ואני הייתי מבין והנה צפיר העזים בא מן המערב על פני כל הארץ ואין נוגע בארץ והצפיר--קרן חזות בין עיניו"},{"number":6,"verse":"ו ויבא עד האיל בעל הקרנים אשר ראיתי עמד לפני האבל וירץ אליו בחמת כחו"},{"number":7,"verse":"ז וראיתיו מגיע אצל האיל ויתמרמר אליו ויך את האיל וישבר את שתי קרניו ולא היה כח באיל לעמד לפניו וישליכהו ארצה וירמסהו ולא היה מציל לאיל מידו"},{"number":8,"verse":"ח וצפיר העזים הגדיל עד מאד וכעצמו נשברה הקרן הגדלה ותעלנה חזות ארבע תחתיה לארבע רוחות השמים"},{"number":9,"verse":"ט ומן האחת מהם יצא קרן אחת מצעירה ותגדל יתר אל הנגב ואל המזרח ואל הצבי"},{"number":10,"verse":"י ותגדל עד צבא השמים ותפל ארצה מן הצבא ומן הכוכבים ותרמסם"},{"number":11,"verse":"יא ועד שר הצבא הגדיל וממנו הרים (הורם) התמיד והשלך מכון מקדשו"},{"number":12,"verse":"יב וצבא תנתן על התמיד בפשע ותשלך אמת ארצה ועשתה והצליחה"},{"number":13,"verse":"יג ואשמעה אחד קדוש מדבר ויאמר אחד קדוש לפלמוני המדבר עד מתי החזון התמיד והפשע שמם--תת וקדש וצבא מרמס"},{"number":14,"verse":"יד ויאמר אלי--עד ערב בקר אלפים ושלש מאות ונצדק קדש"},{"number":15,"verse":"טו ויהי בראתי אני דניאל--את החזון ואבקשה בינה והנה עמד לנגדי כמראה גבר"},{"number":16,"verse":"טז ואשמע קול אדם בין אולי ויקרא ויאמר גבריאל הבן להלז את המראה"},{"number":17,"verse":"יז ויבא אצל עמדי ובבאו נבעתי ואפלה על פני ויאמר אלי הבן בן אדם כי לעת קץ החזון"},{"number":18,"verse":"יח ובדברו עמי נרדמתי על פני ארצה ויגע בי--ויעמידני על עמדי"},{"number":19,"verse":"יט ויאמר הנני מודיעך את אשר יהיה באחרית הזעם כי למועד קץ"},{"number":20,"verse":"כ האיל אשר ראית בעל הקרנים--מלכי מדי ופרס"},{"number":21,"verse":"כא והצפיר השעיר מלך יון והקרן הגדולה אשר בין עיניו הוא המלך הראשון"},{"number":22,"verse":"כב והנשברת--ותעמדנה ארבע תחתיה ארבע מלכיות מגוי יעמדנה ולא בכחו"},{"number":23,"verse":"כג ובאחרית מלכותם כהתם הפשעים--יעמד מלך עז פנים ומבין חידות"},{"number":24,"verse":"כד ועצם כחו ולא בכחו ונפלאות ישחית והצליח ועשה והשחית עצומים ועם קדשים"},{"number":25,"verse":"כה ועל שכלו והצליח מרמה בידו ובלבבו יגדיל ובשלוה ישחית רבים ועל שר שרים יעמד ובאפס יד ישבר"},{"number":26,"verse":"כו ומראה הערב והבקר אשר נאמר אמת הוא ואתה סתם החזון כי לימים רבים"},{"number":27,"verse":"כז ואני דניאל נהייתי ונחליתי ימים ואקום ואעשה את מלאכת המלך ואשתומם על המראה ואין מבין {פ}"}]}