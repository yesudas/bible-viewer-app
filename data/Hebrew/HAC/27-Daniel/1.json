{"bibleAbbr":"HAC","bookName":"Daniel","bookEnglishName":"Daniel","chapterNumber":1,"verses":[{"number":1,"verse":"א בשנת שלוש למלכות יהויקים מלך יהודה--בא נבוכדנאצר מלך בבל ירושלם ויצר עליה"},{"number":2,"verse":"ב ויתן אדני בידו את יהויקים מלך יהודה ומקצת כלי בית האלהים ויביאם ארץ שנער בית אלהיו ואת הכלים הביא בית אוצר אלהיו"},{"number":3,"verse":"ג ויאמר המלך לאשפנז רב סריסיו להביא מבני ישראל ומזרע המלוכה--ומן הפרתמים"},{"number":4,"verse":"ד ילדים אשר אין בהם כל מאום וטובי מראה ומשכלים בכל חכמה וידעי דעת ומביני מדע ואשר כח בהם לעמד בהיכל המלך וללמדם ספר ולשון כשדים"},{"number":5,"verse":"ה וימן להם המלך דבר יום ביומו מפת בג המלך ומיין משתיו ולגדלם שנים שלוש ומקצתם--יעמדו לפני המלך"},{"number":6,"verse":"ו ויהי בהם מבני יהודה--דניאל חנניה מישאל ועזריה"},{"number":7,"verse":"ז וישם להם שר הסריסים שמות וישם לדניאל בלטשאצר ולחנניה שדרך ולמישאל מישך ולעזריה עבד נגו"},{"number":8,"verse":"ח וישם דניאל על לבו אשר לא יתגאל בפת בג המלך וביין משתיו ויבקש משר הסריסים אשר לא יתגאל"},{"number":9,"verse":"ט ויתן האלהים את דניאל לחסד ולרחמים לפני שר הסריסים"},{"number":10,"verse":"י ויאמר שר הסריסים לדניאל--ירא אני את אדני המלך אשר מנה את מאכלכם ואת משתיכם אשר למה יראה את פניכם זעפים מן הילדים אשר כגילכם וחיבתם את ראשי למלך"},{"number":11,"verse":"יא ויאמר דניאל אל המלצר--אשר מנה שר הסריסים על דניאל חנניה מישאל ועזריה"},{"number":12,"verse":"יב נס נא את עבדיך ימים עשרה ויתנו לנו מן הזרעים ונאכלה--ומים ונשתה"},{"number":13,"verse":"יג ויראו לפניך מראינו ומראה הילדים האכלים את פת בג המלך וכאשר תראה עשה עם עבדיך"},{"number":14,"verse":"יד וישמע להם לדבר הזה וינסם ימים עשרה"},{"number":15,"verse":"טו ומקצת ימים עשרה נראה מראיהם טוב ובריאי בשר מן כל הילדים--האכלים את פת בג המלך"},{"number":16,"verse":"טז ויהי המלצר נשא את פת בגם ויין משתיהם ונתן להם זרענים"},{"number":17,"verse":"יז והילדים האלה ארבעתם נתן להם האלהים מדע והשכל בכל ספר וחכמה ודניאל הבין בכל חזון וחלמות"},{"number":18,"verse":"יח ולמקצת הימים אשר אמר המלך להביאם ויביאם שר הסריסים לפני נבכדנצר"},{"number":19,"verse":"יט וידבר אתם המלך ולא נמצא מכלם כדניאל חנניה מישאל ועזריה ויעמדו לפני המלך"},{"number":20,"verse":"כ וכל דבר חכמת בינה אשר בקש מהם המלך--וימצאם עשר ידות על כל החרטמים האשפים אשר בכל מלכותו"},{"number":21,"verse":"כא ויהי דניאל עד שנת אחת לכורש המלך {פ}"}]}