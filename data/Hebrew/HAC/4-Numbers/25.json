{"bibleAbbr":"HAC","bookName":"Numbers","bookEnglishName":"Numbers","chapterNumber":25,"verses":[{"number":1,"verse":"א וישב ישראל בשטים ויחל העם לזנות אל בנות מואב"},{"number":2,"verse":"ב ותקראן לעם לזבחי אלהיהן ויאכל העם וישתחוו לאלהיהן"},{"number":3,"verse":"ג ויצמד ישראל לבעל פעור ויחר אף יהוה בישראל"},{"number":4,"verse":"ד ויאמר יהוה אל משה קח את כל ראשי העם והוקע אותם ליהוה נגד השמש וישב חרון אף יהוה מישראל"},{"number":5,"verse":"ה ויאמר משה אל שפטי ישראל הרגו איש אנשיו הנצמדים לבעל פעור"},{"number":6,"verse":"ו והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל והמה בכים פתח אהל מועד"},{"number":7,"verse":"ז וירא פינחס בן אלעזר בן אהרן הכהן ויקם מתוך העדה ויקח רמח בידו"},{"number":8,"verse":"ח ויבא אחר איש ישראל אל הקבה וידקר את שניהם--את איש ישראל ואת האשה אל קבתה ותעצר המגפה מעל בני ישראל"},{"number":9,"verse":"ט ויהיו המתים במגפה--ארבעה ועשרים אלף {פ}"},{"number":10,"verse":"י וידבר יהוה אל משה לאמר"},{"number":11,"verse":"יא פינחס בן אלעזר בן אהרן הכהן השיב את חמתי מעל בני ישראל בקנאו את קנאתי בתוכם ולא כליתי את בני ישראל בקנאתי"},{"number":12,"verse":"יב לכן אמר הנני נתן לו את בריתי שלום"},{"number":13,"verse":"יג והיתה לו ולזרעו אחריו ברית כהנת עולם--תחת אשר קנא לאלהיו ויכפר על בני ישראל"},{"number":14,"verse":"יד ושם איש ישראל המכה אשר הכה את המדינית--זמרי בן סלוא נשיא בית אב לשמעני"},{"number":15,"verse":"טו ושם האשה המכה המדינית כזבי בת צור ראש אמות בית אב במדין הוא {פ}"},{"number":16,"verse":"טז וידבר יהוה אל משה לאמר"},{"number":17,"verse":"יז צרור את המדינים והכיתם אותם"},{"number":18,"verse":"יח כי צררים הם לכם בנכליהם אשר נכלו לכם על דבר פעור ועל דבר כזבי בת נשיא מדין אחתם המכה ביום המגפה על דבר פעור"}]}