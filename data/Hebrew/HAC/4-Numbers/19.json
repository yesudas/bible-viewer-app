{"bibleAbbr":"HAC","bookName":"Numbers","bookEnglishName":"Numbers","chapterNumber":19,"verses":[{"number":1,"verse":"א וידבר יהוה אל משה ואל אהרן לאמר"},{"number":2,"verse":"ב זאת חקת התורה אשר צוה יהוה לאמר דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על"},{"number":3,"verse":"ג ונתתם אתה אל אלעזר הכהן והוציא אתה אל מחוץ למחנה ושחט אתה לפניו"},{"number":4,"verse":"ד ולקח אלעזר הכהן מדמה--באצבעו והזה אל נכח פני אהל מועד מדמה--שבע פעמים"},{"number":5,"verse":"ה ושרף את הפרה לעיניו את ערה ואת בשרה ואת דמה על פרשה ישרף"},{"number":6,"verse":"ו ולקח הכהן עץ ארז ואזוב--ושני תולעת והשליך אל תוך שרפת הפרה"},{"number":7,"verse":"ז וכבס בגדיו הכהן ורחץ בשרו במים ואחר יבא אל המחנה וטמא הכהן עד הערב"},{"number":8,"verse":"ח והשרף אתה--יכבס בגדיו במים ורחץ בשרו במים וטמא עד הערב"},{"number":9,"verse":"ט ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה--חטאת הוא"},{"number":10,"verse":"י וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם--לחקת עולם"},{"number":11,"verse":"יא הנגע במת לכל נפש אדם--וטמא שבעת ימים"},{"number":12,"verse":"יב הוא יתחטא בו ביום השלישי וביום השביעי--יטהר ואם לא יתחטא ביום השלישי וביום השביעי--לא יטהר"},{"number":13,"verse":"יג כל הנגע במת בנפש האדם אשר ימות ולא יתחטא את משכן יהוה טמא--ונכרתה הנפש ההוא מישראל כי מי נדה לא זרק עליו טמא יהיה--עוד טמאתו בו"},{"number":14,"verse":"יד זאת התורה אדם כי ימות באהל כל הבא אל האהל וכל אשר באהל יטמא שבעת ימים"},{"number":15,"verse":"טו וכל כלי פתוח אשר אין צמיד פתיל עליו--טמא הוא"},{"number":16,"verse":"טז וכל אשר יגע על פני השדה בחלל חרב או במת או בעצם אדם או בקבר--יטמא שבעת ימים"},{"number":17,"verse":"יז ולקחו לטמא מעפר שרפת החטאת ונתן עליו מים חיים אל כלי"},{"number":18,"verse":"יח ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר"},{"number":19,"verse":"יט והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב"},{"number":20,"verse":"כ ואיש אשר יטמא ולא יתחטא ונכרתה הנפש ההוא מתוך הקהל כי את מקדש יהוה טמא מי נדה לא זרק עליו--טמא הוא"},{"number":21,"verse":"כא והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב"},{"number":22,"verse":"כב וכל אשר יגע בו הטמא יטמא והנפש הנגעת תטמא עד הערב {פ}"}]}