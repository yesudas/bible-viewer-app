{"bibleAbbr":"HAC","bookName":"Numbers","bookEnglishName":"Numbers","chapterNumber":35,"verses":[{"number":1,"verse":"א וידבר יהוה אל משה בערבת מואב על ירדן ירחו לאמר"},{"number":2,"verse":"ב צו את בני ישראל ונתנו ללוים מנחלת אחזתם ערים לשבת ומגרש לערים סביבתיהם תתנו ללוים"},{"number":3,"verse":"ג והיו הערים להם לשבת ומגרשיהם יהיו לבהמתם ולרכשם ולכל חיתם"},{"number":4,"verse":"ד ומגרשי הערים אשר תתנו ללוים--מקיר העיר וחוצה אלף אמה סביב"},{"number":5,"verse":"ה ומדתם מחוץ לעיר את פאת קדמה אלפים באמה ואת פאת נגב אלפים באמה ואת פאת ים אלפים באמה ואת פאת צפון אלפים באמה--והעיר בתוך זה יהיה להם מגרשי הערים"},{"number":6,"verse":"ו ואת הערים אשר תתנו ללוים--את שש ערי המקלט אשר תתנו לנס שמה הרצח ועליהם תתנו ארבעים ושתים עיר"},{"number":7,"verse":"ז כל הערים אשר תתנו ללוים--ארבעים ושמנה עיר אתהן ואת מגרשיהן"},{"number":8,"verse":"ח והערים אשר תתנו מאחזת בני ישראל--מאת הרב תרבו ומאת המעט תמעיטו איש כפי נחלתו אשר ינחלו יתן מעריו ללוים {פ}"},{"number":9,"verse":"ט וידבר יהוה אל משה לאמר"},{"number":10,"verse":"י דבר אל בני ישראל ואמרת אלהם כי אתם עברים את הירדן ארצה כנען"},{"number":11,"verse":"יא והקריתם לכם ערים ערי מקלט תהיינה לכם ונס שמה רצח מכה נפש בשגגה"},{"number":12,"verse":"יב והיו לכם הערים למקלט מגאל ולא ימות הרצח עד עמדו לפני העדה למשפט"},{"number":13,"verse":"יג והערים אשר תתנו--שש ערי מקלט תהיינה לכם"},{"number":14,"verse":"יד את שלש הערים תתנו מעבר לירדן ואת שלש הערים תתנו בארץ כנען ערי מקלט תהיינה"},{"number":15,"verse":"טו לבני ישראל ולגר ולתושב בתוכם תהיינה שש הערים האלה למקלט--לנוס שמה כל מכה נפש בשגגה"},{"number":16,"verse":"טז ואם בכלי ברזל הכהו וימת רצח הוא מות יומת הרצח"},{"number":17,"verse":"יז ואם באבן יד אשר ימות בה הכהו וימת--רצח הוא מות יומת הרצח"},{"number":18,"verse":"יח או בכלי עץ יד אשר ימות בו הכהו וימת--רצח הוא מות יומת הרצח"},{"number":19,"verse":"יט גאל הדם הוא ימית את הרצח בפגעו בו הוא ימתנו"},{"number":20,"verse":"כ ואם בשנאה יהדפנו או השליך עליו בצדיה וימת"},{"number":21,"verse":"כא או באיבה הכהו בידו וימת--מות יומת המכה רצח הוא גאל הדם ימית את הרצח--בפגעו בו"},{"number":22,"verse":"כב ואם בפתע בלא איבה הדפו או השליך עליו כל כלי בלא צדיה"},{"number":23,"verse":"כג או בכל אבן אשר ימות בה בלא ראות ויפל עליו וימת--והוא לא אויב לו ולא מבקש רעתו"},{"number":24,"verse":"כד ושפטו העדה בין המכה ובין גאל הדם--על המשפטים האלה"},{"number":25,"verse":"כה והצילו העדה את הרצח מיד גאל הדם והשיבו אתו העדה אל עיר מקלטו אשר נס שמה וישב בה עד מות הכהן הגדל אשר משח אתו בשמן הקדש"},{"number":26,"verse":"כו ואם יצא יצא הרצח את גבול עיר מקלטו אשר ינוס שמה"},{"number":27,"verse":"כז ומצא אתו גאל הדם מחוץ לגבול עיר מקלטו ורצח גאל הדם את הרצח--אין לו דם"},{"number":28,"verse":"כח כי בעיר מקלטו ישב עד מות הכהן הגדל ואחרי מות הכהן הגדל--ישוב הרצח אל ארץ אחזתו"},{"number":29,"verse":"כט והיו אלה לכם לחקת משפט לדרתיכם בכל מושבתיכם"},{"number":30,"verse":"ל כל מכה נפש--לפי עדים ירצח את הרצח ועד אחד לא יענה בנפש למות"},{"number":31,"verse":"לא ולא תקחו כפר לנפש רצח אשר הוא רשע למות כי מות יומת"},{"number":32,"verse":"לב ולא תקחו כפר לנוס אל עיר מקלטו לשוב לשבת בארץ עד מות הכהן"},{"number":33,"verse":"לג ולא תחניפו את הארץ אשר אתם בה כי הדם הוא יחניף את הארץ ולארץ לא יכפר לדם אשר שפך בה כי אם בדם שפכו"},{"number":34,"verse":"לד ולא תטמא את הארץ אשר אתם ישבים בה--אשר אני שכן בתוכה כי אני יהוה--שכן בתוך בני ישראל {פ}"}]}