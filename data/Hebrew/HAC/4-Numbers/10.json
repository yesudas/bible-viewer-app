{"bibleAbbr":"HAC","bookName":"Numbers","bookEnglishName":"Numbers","chapterNumber":10,"verses":[{"number":1,"verse":"א וידבר יהוה אל משה לאמר"},{"number":2,"verse":"ב עשה לך שתי חצוצרת כסף--מקשה תעשה אתם והיו לך למקרא העדה ולמסע את המחנות"},{"number":3,"verse":"ג ותקעו בהן--ונועדו אליך כל העדה אל פתח אהל מועד"},{"number":4,"verse":"ד ואם באחת יתקעו--ונועדו אליך הנשיאים ראשי אלפי ישראל"},{"number":5,"verse":"ה ותקעתם תרועה--ונסעו המחנות החנים קדמה"},{"number":6,"verse":"ו ותקעתם תרועה שנית--ונסעו המחנות החנים תימנה תרועה יתקעו למסעיהם"},{"number":7,"verse":"ז ובהקהיל את הקהל--תתקעו ולא תריעו"},{"number":8,"verse":"ח ובני אהרן הכהנים יתקעו בחצצרות והיו לכם לחקת עולם לדרתיכם"},{"number":9,"verse":"ט וכי תבאו מלחמה בארצכם על הצר הצרר אתכם--והרעתם בחצצרת ונזכרתם לפני יהוה אלהיכם ונושעתם מאיביכם"},{"number":10,"verse":"י וביום שמחתכם ובמועדיכם ובראשי חדשיכם--ותקעתם בחצצרת על עלתיכם ועל זבחי שלמיכם והיו לכם לזכרון לפני אלהיכם אני יהוה אלהיכם {פ}"},{"number":11,"verse":"יא ויהי בשנה השנית בחדש השני--בעשרים בחדש נעלה הענן מעל משכן העדת"},{"number":12,"verse":"יב ויסעו בני ישראל למסעיהם ממדבר סיני וישכן הענן במדבר פארן"},{"number":13,"verse":"יג ויסעו בראשנה על פי יהוה ביד משה"},{"number":14,"verse":"יד ויסע דגל מחנה בני יהודה בראשנה--לצבאתם ועל צבאו--נחשון בן עמינדב"},{"number":15,"verse":"טו ועל צבא--מטה בני יששכר נתנאל בן צוער"},{"number":16,"verse":"טז ועל צבא--מטה בני זבולן אליאב בן חלן"},{"number":17,"verse":"יז והורד המשכן ונסעו בני גרשון ובני מררי נשאי המשכן"},{"number":18,"verse":"יח ונסע דגל מחנה ראובן--לצבאתם ועל צבאו--אליצור בן שדיאור"},{"number":19,"verse":"יט ועל צבא--מטה בני שמעון שלמיאל בן צורישדי"},{"number":20,"verse":"כ ועל צבא מטה בני גד אליסף בן דעואל"},{"number":21,"verse":"כא ונסעו הקהתים נשאי המקדש והקימו את המשכן עד באם"},{"number":22,"verse":"כב ונסע דגל מחנה בני אפרים--לצבאתם ועל צבאו--אלישמע בן עמיהוד"},{"number":23,"verse":"כג ועל צבא--מטה בני מנשה גמליאל בן פדהצור"},{"number":24,"verse":"כד ועל צבא--מטה בני בנימן אבידן בן גדעוני"},{"number":25,"verse":"כה ונסע דגל מחנה בני דן--מאסף לכל המחנת לצבאתם ועל צבאו--אחיעזר בן עמישדי"},{"number":26,"verse":"כו ועל צבא--מטה בני אשר פגעיאל בן עכרן"},{"number":27,"verse":"כז ועל צבא--מטה בני נפתלי אחירע בן עינן"},{"number":28,"verse":"כח אלה מסעי בני ישראל לצבאתם ויסעו {ס}"},{"number":29,"verse":"כט ויאמר משה לחבב בן רעואל המדיני חתן משה נסעים אנחנו אל המקום אשר אמר יהוה אתו אתן לכם לכה אתנו והטבנו לך כי יהוה דבר טוב על ישראל"},{"number":30,"verse":"ל ויאמר אליו לא אלך כי אם אל ארצי ואל מולדתי אלך"},{"number":31,"verse":"לא ויאמר אל נא תעזב אתנו כי על כן ידעת חנתנו במדבר והיית לנו לעינים"},{"number":32,"verse":"לב והיה כי תלך עמנו והיה הטוב ההוא אשר ייטיב יהוה עמנו--והטבנו לך"},{"number":33,"verse":"לג ויסעו מהר יהוה דרך שלשת ימים וארון ברית יהוה נסע לפניהם דרך שלשת ימים לתור להם מנוחה"},{"number":34,"verse":"לד וענן יהוה עליהם יומם בנסעם מן המחנה {ס} ] {ס}"},{"number":35,"verse":"לה ויהי בנסע הארן ויאמר משה קומה יהוה ויפצו איביך וינסו משנאיך מפניך"},{"number":36,"verse":"לו ובנחה יאמר שובה יהוה רבבות אלפי ישראל {ס} ] {פ}"}]}