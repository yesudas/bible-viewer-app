{"bibleAbbr":"HAC","bookName":"Numbers","bookEnglishName":"Numbers","chapterNumber":30,"verses":[{"number":1,"verse":"א ויאמר משה אל בני ישראל ככל אשר צוה יהוה את משה {פ}"},{"number":2,"verse":"ב וידבר משה אל ראשי המטות לבני ישראל לאמר זה הדבר אשר צוה יהוה"},{"number":3,"verse":"ג איש כי ידר נדר ליהוה או השבע שבעה לאסר אסר על נפשו--לא יחל דברו ככל היצא מפיו יעשה"},{"number":4,"verse":"ד ואשה כי תדר נדר ליהוה ואסרה אסר בבית אביה בנעריה"},{"number":5,"verse":"ה ושמע אביה את נדרה ואסרה אשר אסרה על נפשה והחריש לה אביה--וקמו כל נדריה וכל אסר אשר אסרה על נפשה יקום"},{"number":6,"verse":"ו ואם הניא אביה אתה ביום שמעו--כל נדריה ואסריה אשר אסרה על נפשה לא יקום ויהוה יסלח לה כי הניא אביה אתה"},{"number":7,"verse":"ז ואם היו תהיה לאיש ונדריה עליה או מבטא שפתיה אשר אסרה על נפשה"},{"number":8,"verse":"ח ושמע אישה ביום שמעו והחריש לה וקמו נדריה ואסרה אשר אסרה על נפשה--יקמו"},{"number":9,"verse":"ט ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה--ויהוה יסלח לה"},{"number":10,"verse":"י ונדר אלמנה וגרושה--כל אשר אסרה על נפשה יקום עליה"},{"number":11,"verse":"יא ואם בית אישה נדרה או אסרה אסר על נפשה בשבעה"},{"number":12,"verse":"יב ושמע אישה והחרש לה לא הניא אתה--וקמו כל נדריה וכל אסר אשר אסרה על נפשה יקום"},{"number":13,"verse":"יג ואם הפר יפר אתם אישה ביום שמעו--כל מוצא שפתיה לנדריה ולאסר נפשה לא יקום אישה הפרם ויהוה יסלח לה"},{"number":14,"verse":"יד כל נדר וכל שבעת אסר לענת נפש--אישה יקימנו ואישה יפרנו"},{"number":15,"verse":"טו ואם החרש יחריש לה אישה מיום אל יום והקים את כל נדריה או את כל אסריה אשר עליה--הקים אתם כי החרש לה ביום שמעו"},{"number":16,"verse":"טז ואם הפר יפר אתם אחרי שמעו--ונשא את עונה [ (Numbers 30:17) יז אלה החקים אשר צוה יהוה את משה בין איש לאשתו--בין אב לבתו בנעריה בית אביה {פ} ]"}]}