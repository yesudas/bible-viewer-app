{"bibleAbbr":"HAC","bookName":"Numbers","bookEnglishName":"Numbers","chapterNumber":23,"verses":[{"number":1,"verse":"א ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילים"},{"number":2,"verse":"ב ויעש בלק כאשר דבר בלעם ויעל בלק ובלעם פר ואיל במזבח"},{"number":3,"verse":"ג ויאמר בלעם לבלק התיצב על עלתך ואלכה אולי יקרה יהוה לקראתי ודבר מה יראני והגדתי לך וילך שפי"},{"number":4,"verse":"ד ויקר אלהים אל בלעם ויאמר אליו את שבעת המזבחת ערכתי ואעל פר ואיל במזבח"},{"number":5,"verse":"ה וישם יהוה דבר בפי בלעם ויאמר שוב אל בלק וכה תדבר"},{"number":6,"verse":"ו וישב אליו והנה נצב על עלתו--הוא וכל שרי מואב"},{"number":7,"verse":"ז וישא משלו ויאמר מן ארם ינחני בלק מלך מואב מהררי קדם--לכה ארה לי יעקב ולכה זעמה ישראל"},{"number":8,"verse":"ח מה אקב לא קבה אל ומה אזעם לא זעם יהוה"},{"number":9,"verse":"ט כי מראש צרים אראנו ומגבעות אשורנו הן עם לבדד ישכן ובגוים לא יתחשב"},{"number":10,"verse":"י מי מנה עפר יעקב ומספר את רבע ישראל תמת נפשי מות ישרים ותהי אחריתי כמהו"},{"number":11,"verse":"יא ויאמר בלק אל בלעם מה עשית לי לקב איבי לקחתיך והנה ברכת ברך"},{"number":12,"verse":"יב ויען ויאמר הלא את אשר ישים יהוה בפי--אתו אשמר לדבר"},{"number":13,"verse":"יג ויאמר אליו בלק לך נא אתי אל מקום אחר אשר תראנו משם--אפס קצהו תראה וכלו לא תראה וקבנו לי משם"},{"number":14,"verse":"יד ויקחהו שדה צפים אל ראש הפסגה ויבן שבעה מזבחת ויעל פר ואיל במזבח"},{"number":15,"verse":"טו ויאמר אל בלק התיצב כה על עלתך ואנכי אקרה כה"},{"number":16,"verse":"טז ויקר יהוה אל בלעם וישם דבר בפיו ויאמר שוב אל בלק וכה תדבר"},{"number":17,"verse":"יז ויבא אליו והנו נצב על עלתו ושרי מואב אתו ויאמר לו בלק מה דבר יהוה"},{"number":18,"verse":"יח וישא משלו ויאמר קום בלק ושמע האזינה עדי בנו צפר"},{"number":19,"verse":"יט לא איש אל ויכזב ובן אדם ויתנחם ההוא אמר ולא יעשה ודבר ולא יקימנה"},{"number":20,"verse":"כ הנה ברך לקחתי וברך ולא אשיבנה"},{"number":21,"verse":"כא לא הביט און ביעקב ולא ראה עמל בישראל יהוה אלהיו עמו ותרועת מלך בו"},{"number":22,"verse":"כב אל מוציאם ממצרים--כתועפת ראם לו"},{"number":23,"verse":"כג כי לא נחש ביעקב ולא קסם בישראל כעת יאמר ליעקב ולישראל מה פעל אל"},{"number":24,"verse":"כד הן עם כלביא יקום וכארי יתנשא לא ישכב עד יאכל טרף ודם חללים ישתה"},{"number":25,"verse":"כה ויאמר בלק אל בלעם גם קב לא תקבנו גם ברך לא תברכנו"},{"number":26,"verse":"כו ויען בלעם ויאמר אל בלק הלא דברתי אליך לאמר כל אשר ידבר יהוה אתו אעשה"},{"number":27,"verse":"כז ויאמר בלק אל בלעם לכה נא אקחך אל מקום אחר אולי יישר בעיני האלהים וקבתו לי משם"},{"number":28,"verse":"כח ויקח בלק את בלעם ראש הפעור הנשקף על פני הישימן"},{"number":29,"verse":"כט ויאמר בלעם אל בלק בנה לי בזה שבעה מזבחת והכן לי בזה שבעה פרים ושבעה אילם"},{"number":30,"verse":"ל ויעש בלק כאשר אמר בלעם ויעל פר ואיל במזבח"}]}