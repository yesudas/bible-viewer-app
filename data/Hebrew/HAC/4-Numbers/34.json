{"bibleAbbr":"HAC","bookName":"Numbers","bookEnglishName":"Numbers","chapterNumber":34,"verses":[{"number":1,"verse":"א וידבר יהוה אל משה לאמר"},{"number":2,"verse":"ב צו את בני ישראל ואמרת אלהם כי אתם באים אל הארץ כנען זאת הארץ אשר תפל לכם בנחלה ארץ כנען לגבלתיה"},{"number":3,"verse":"ג והיה לכם פאת נגב ממדבר צן על ידי אדום והיה לכם גבול נגב מקצה ים המלח קדמה"},{"number":4,"verse":"ד ונסב לכם הגבול מנגב למעלה עקרבים ועבר צנה והיה (והיו) תוצאתיו מנגב לקדש ברנע ויצא חצר אדר ועבר עצמנה"},{"number":5,"verse":"ה ונסב הגבול מעצמון נחלה מצרים והיו תוצאתיו הימה"},{"number":6,"verse":"ו וגבול ים והיה לכם הים הגדול וגבול זה יהיה לכם גבול ים"},{"number":7,"verse":"ז וזה יהיה לכם גבול צפון מן הים הגדל תתאו לכם הר ההר"},{"number":8,"verse":"ח מהר ההר תתאו לבא חמת והיו תוצאת הגבל צדדה"},{"number":9,"verse":"ט ויצא הגבל זפרנה והיו תוצאתיו חצר עינן זה יהיה לכם גבול צפון"},{"number":10,"verse":"י והתאויתם לכם לגבול קדמה מחצר עינן שפמה"},{"number":11,"verse":"יא וירד הגבל משפם הרבלה מקדם לעין וירד הגבל ומחה על כתף ים כנרת קדמה"},{"number":12,"verse":"יב וירד הגבול הירדנה והיו תוצאתיו ים המלח זאת תהיה לכם הארץ לגבלתיה סביב"},{"number":13,"verse":"יג ויצו משה את בני ישראל לאמר זאת הארץ אשר תתנחלו אתה בגורל אשר צוה יהוה לתת לתשעת המטות וחצי המטה"},{"number":14,"verse":"יד כי לקחו מטה בני הראובני לבית אבתם ומטה בני הגדי לבית אבתם וחצי מטה מנשה לקחו נחלתם"},{"number":15,"verse":"טו שני המטות וחצי המטה לקחו נחלתם מעבר לירדן ירחו--קדמה מזרחה {פ}"},{"number":16,"verse":"טז וידבר יהוה אל משה לאמר"},{"number":17,"verse":"יז אלה שמות האנשים אשר ינחלו לכם את הארץ אלעזר הכהן ויהושע בן נון"},{"number":18,"verse":"יח ונשיא אחד נשיא אחד ממטה--תקחו לנחל את הארץ"},{"number":19,"verse":"יט ואלה שמות האנשים למטה יהודה כלב בן יפנה"},{"number":20,"verse":"כ ולמטה בני שמעון שמואל בן עמיהוד"},{"number":21,"verse":"כא למטה בנימן אלידד בן כסלון"},{"number":22,"verse":"כב ולמטה בני דן נשיא--בקי בן יגלי"},{"number":23,"verse":"כג לבני יוסף למטה בני מנשה נשיא--חניאל בן אפד"},{"number":24,"verse":"כד ולמטה בני אפרים נשיא--קמואל בן שפטן"},{"number":25,"verse":"כה ולמטה בני זבולן נשיא--אליצפן בן פרנך"},{"number":26,"verse":"כו ולמטה בני יששכר נשיא--פלטיאל בן עזן"},{"number":27,"verse":"כז ולמטה בני אשר נשיא--אחיהוד בן שלמי"},{"number":28,"verse":"כח ולמטה בני נפתלי נשיא--פדהאל בן עמיהוד"},{"number":29,"verse":"כט אלה אשר צוה יהוה לנחל את בני ישראל בארץ כנען {פ}"}]}