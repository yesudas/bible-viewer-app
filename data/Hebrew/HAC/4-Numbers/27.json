{"bibleAbbr":"HAC","bookName":"Numbers","bookEnglishName":"Numbers","chapterNumber":27,"verses":[{"number":1,"verse":"א ותקרבנה בנות צלפחד בן חפר בן גלעד בן מכיר בן מנשה למשפחת מנשה בן יוסף ואלה שמות בנתיו--מחלה נעה וחגלה ומלכה ותרצה"},{"number":2,"verse":"ב ותעמדנה לפני משה ולפני אלעזר הכהן ולפני הנשיאם וכל העדה--פתח אהל מועד לאמר"},{"number":3,"verse":"ג אבינו מת במדבר והוא לא היה בתוך העדה הנועדים על יהוה בעדת קרח כי בחטאו מת ובנים לא היו לו"},{"number":4,"verse":"ד למה יגרע שם אבינו מתוך משפחתו כי אין לו בן תנה לנו אחזה בתוך אחי אבינו"},{"number":5,"verse":"ה ויקרב משה את משפטן לפני יהוה {פ}"},{"number":6,"verse":"ו ויאמר יהוה אל משה לאמר"},{"number":7,"verse":"ז כן בנות צלפחד דברת--נתן תתן להם אחזת נחלה בתוך אחי אביהם והעברת את נחלת אביהן להן"},{"number":8,"verse":"ח ואל בני ישראל תדבר לאמר איש כי ימות ובן אין לו--והעברתם את נחלתו לבתו"},{"number":9,"verse":"ט ואם אין לו בת--ונתתם את נחלתו לאחיו"},{"number":10,"verse":"י ואם אין לו אחים--ונתתם את נחלתו לאחי אביו"},{"number":11,"verse":"יא ואם אין אחים לאביו--ונתתם את נחלתו לשארו הקרב אליו ממשפחתו וירש אתה והיתה לבני ישראל לחקת משפט כאשר צוה יהוה את משה {פ}"},{"number":12,"verse":"יב ויאמר יהוה אל משה עלה אל הר העברים הזה וראה את הארץ אשר נתתי לבני ישראל"},{"number":13,"verse":"יג וראיתה אתה ונאספת אל עמיך גם אתה כאשר נאסף אהרן אחיך"},{"number":14,"verse":"יד כאשר מריתם פי במדבר צן במריבת העדה להקדישני במים לעיניהם הם מי מריבת קדש מדבר צן {ס}"},{"number":15,"verse":"טו וידבר משה אל יהוה לאמר"},{"number":16,"verse":"טז יפקד יהוה אלהי הרוחת לכל בשר איש על העדה"},{"number":17,"verse":"יז אשר יצא לפניהם ואשר יבא לפניהם ואשר יוציאם ואשר יביאם ולא תהיה עדת יהוה כצאן אשר אין להם רעה"},{"number":18,"verse":"יח ויאמר יהוה אל משה קח לך את יהושע בן נון--איש אשר רוח בו וסמכת את ידך עליו"},{"number":19,"verse":"יט והעמדת אתו לפני אלעזר הכהן ולפני כל העדה וצויתה אתו לעיניהם"},{"number":20,"verse":"כ ונתתה מהודך עליו--למען ישמעו כל עדת בני ישראל"},{"number":21,"verse":"כא ולפני אלעזר הכהן יעמד ושאל לו במשפט האורים לפני יהוה על פיו יצאו ועל פיו יבאו הוא וכל בני ישראל אתו--וכל העדה"},{"number":22,"verse":"כב ויעש משה כאשר צוה יהוה אתו ויקח את יהושע ויעמדהו לפני אלעזר הכהן ולפני כל העדה"},{"number":23,"verse":"כג ויסמך את ידיו עליו ויצוהו כאשר דבר יהוה ביד משה {פ}"}]}