{"bibleAbbr":"HAC","bookName":"Numbers","bookEnglishName":"Numbers","chapterNumber":33,"verses":[{"number":1,"verse":"א אלה מסעי בני ישראל אשר יצאו מארץ מצרים--לצבאתם ביד משה ואהרן"},{"number":2,"verse":"ב ויכתב משה את מוצאיהם למסעיהם--על פי יהוה ואלה מסעיהם למוצאיהם"},{"number":3,"verse":"ג ויסעו מרעמסס בחדש הראשון בחמשה עשר יום לחדש הראשון ממחרת הפסח יצאו בני ישראל ביד רמה--לעיני כל מצרים"},{"number":4,"verse":"ד ומצרים מקברים את אשר הכה יהוה בהם--כל בכור ובאלהיהם עשה יהוה שפטים"},{"number":5,"verse":"ה ויסעו בני ישראל מרעמסס ויחנו בסכת"},{"number":6,"verse":"ו ויסעו מסכת ויחנו באתם אשר בקצה המדבר"},{"number":7,"verse":"ז ויסעו מאתם וישב על פי החירת אשר על פני בעל צפון ויחנו לפני מגדל"},{"number":8,"verse":"ח ויסעו מפני החירת ויעברו בתוך הים המדברה וילכו דרך שלשת ימים במדבר אתם ויחנו במרה"},{"number":9,"verse":"ט ויסעו ממרה ויבאו אילמה ובאילם שתים עשרה עינת מים ושבעים תמרים--ויחנו שם"},{"number":10,"verse":"י ויסעו מאילם ויחנו על ים סוף"},{"number":11,"verse":"יא ויסעו מים סוף ויחנו במדבר סין"},{"number":12,"verse":"יב ויסעו ממדבר סין ויחנו בדפקה"},{"number":13,"verse":"יג ויסעו מדפקה ויחנו באלוש"},{"number":14,"verse":"יד ויסעו מאלוש ויחנו ברפידם ולא היה שם מים לעם לשתות"},{"number":15,"verse":"טו ויסעו מרפידם ויחנו במדבר סיני"},{"number":16,"verse":"טז ויסעו ממדבר סיני ויחנו בקברת התאוה"},{"number":17,"verse":"יז ויסעו מקברת התאוה ויחנו בחצרת"},{"number":18,"verse":"יח ויסעו מחצרת ויחנו ברתמה"},{"number":19,"verse":"יט ויסעו מרתמה ויחנו ברמן פרץ"},{"number":20,"verse":"כ ויסעו מרמן פרץ ויחנו בלבנה"},{"number":21,"verse":"כא ויסעו מלבנה ויחנו ברסה"},{"number":22,"verse":"כב ויסעו מרסה ויחנו בקהלתה"},{"number":23,"verse":"כג ויסעו מקהלתה ויחנו בהר שפר"},{"number":24,"verse":"כד ויסעו מהר שפר ויחנו בחרדה"},{"number":25,"verse":"כה ויסעו מחרדה ויחנו במקהלת"},{"number":26,"verse":"כו ויסעו ממקהלת ויחנו בתחת"},{"number":27,"verse":"כז ויסעו מתחת ויחנו בתרח"},{"number":28,"verse":"כח ויסעו מתרח ויחנו במתקה"},{"number":29,"verse":"כט ויסעו ממתקה ויחנו בחשמנה"},{"number":30,"verse":"ל ויסעו מחשמנה ויחנו במסרות"},{"number":31,"verse":"לא ויסעו ממסרות ויחנו בבני יעקן"},{"number":32,"verse":"לב ויסעו מבני יעקן ויחנו בחר הגדגד"},{"number":33,"verse":"לג ויסעו מחר הגדגד ויחנו ביטבתה"},{"number":34,"verse":"לד ויסעו מיטבתה ויחנו בעברנה"},{"number":35,"verse":"לה ויסעו מעברנה ויחנו בעצין גבר"},{"number":36,"verse":"לו ויסעו מעצין גבר ויחנו במדבר צן הוא קדש"},{"number":37,"verse":"לז ויסעו מקדש ויחנו בהר ההר בקצה ארץ אדום"},{"number":38,"verse":"לח ויעל אהרן הכהן אל הר ההר על פי יהוה--וימת שם בשנת הארבעים לצאת בני ישראל מארץ מצרים בחדש החמישי באחד לחדש"},{"number":39,"verse":"לט ואהרן בן שלש ועשרים ומאת שנה במתו בהר ההר {ס}"},{"number":40,"verse":"מ וישמע הכנעני מלך ערד והוא ישב בנגב בארץ כנען--בבא בני ישראל"},{"number":41,"verse":"מא ויסעו מהר ההר ויחנו בצלמנה"},{"number":42,"verse":"מב ויסעו מצלמנה ויחנו בפונן"},{"number":43,"verse":"מג ויסעו מפונן ויחנו באבת"},{"number":44,"verse":"מד ויסעו מאבת ויחנו בעיי העברים בגבול מואב"},{"number":45,"verse":"מה ויסעו מעיים ויחנו בדיבן גד"},{"number":46,"verse":"מו ויסעו מדיבן גד ויחנו בעלמן דבלתימה"},{"number":47,"verse":"מז ויסעו מעלמן דבלתימה ויחנו בהרי העברים לפני נבו"},{"number":48,"verse":"מח ויסעו מהרי העברים ויחנו בערבת מואב על ירדן ירחו"},{"number":49,"verse":"מט ויחנו על הירדן מבית הישמת עד אבל השטים בערבת מואב {ס}"},{"number":50,"verse":"נ וידבר יהוה אל משה בערבת מואב על ירדן ירחו לאמר"},{"number":51,"verse":"נא דבר אל בני ישראל ואמרת אלהם כי אתם עברים את הירדן אל ארץ כנען"},{"number":52,"verse":"נב והורשתם את כל ישבי הארץ מפניכם ואבדתם את כל משכיתם ואת כל צלמי מסכתם תאבדו ואת כל במותם תשמידו"},{"number":53,"verse":"נג והורשתם את הארץ וישבתם בה כי לכם נתתי את הארץ לרשת אתה"},{"number":54,"verse":"נד והתנחלתם את הארץ בגורל למשפחתיכם לרב תרבו את נחלתו ולמעט תמעיט את נחלתו--אל אשר יצא לו שמה הגורל לו יהיה למטות אבתיכם תתנחלו"},{"number":55,"verse":"נה ואם לא תורישו את ישבי הארץ מפניכם--והיה אשר תותירו מהם לשכים בעיניכם ולצנינם בצדיכם וצררו אתכם--על הארץ אשר אתם ישבים בה"},{"number":56,"verse":"נו והיה כאשר דמיתי לעשות להם--אעשה לכם {פ}"}]}