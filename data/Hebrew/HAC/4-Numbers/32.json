{"bibleAbbr":"HAC","bookName":"Numbers","bookEnglishName":"Numbers","chapterNumber":32,"verses":[{"number":1,"verse":"א ומקנה רב היה לבני ראובן ולבני גד--עצום מאד ויראו את ארץ יעזר ואת ארץ גלעד והנה המקום מקום מקנה"},{"number":2,"verse":"ב ויבאו בני גד ובני ראובן ויאמרו אל משה ואל אלעזר הכהן ואל נשיאי העדה לאמר"},{"number":3,"verse":"ג עטרות ודיבן ויעזר ונמרה וחשבון ואלעלה ושבם ונבו ובען"},{"number":4,"verse":"ד הארץ אשר הכה יהוה לפני עדת ישראל--ארץ מקנה הוא ולעבדיך מקנה {ס}"},{"number":5,"verse":"ה ויאמרו אם מצאנו חן בעיניך--יתן את הארץ הזאת לעבדיך לאחזה אל תעברנו את הירדן"},{"number":6,"verse":"ו ויאמר משה לבני גד ולבני ראובן האחיכם יבאו למלחמה ואתם תשבו פה"},{"number":7,"verse":"ז ולמה תנואון (תניאון) את לב בני ישראל--מעבר אל הארץ אשר נתן להם יהוה"},{"number":8,"verse":"ח כה עשו אבתיכם בשלחי אתם מקדש ברנע לראות את הארץ"},{"number":9,"verse":"ט ויעלו עד נחל אשכול ויראו את הארץ ויניאו את לב בני ישראל--לבלתי בא אל הארץ אשר נתן להם יהוה"},{"number":10,"verse":"י ויחר אף יהוה ביום ההוא וישבע לאמר"},{"number":11,"verse":"יא אם יראו האנשים העלים ממצרים מבן עשרים שנה ומעלה את האדמה אשר נשבעתי לאברהם ליצחק וליעקב כי לא מלאו אחרי"},{"number":12,"verse":"יב בלתי כלב בן יפנה הקנזי ויהושע בן נון כי מלאו אחרי יהוה"},{"number":13,"verse":"יג ויחר אף יהוה בישראל וינעם במדבר ארבעים שנה--עד תם כל הדור העשה הרע בעיני יהוה"},{"number":14,"verse":"יד והנה קמתם תחת אבתיכם--תרבות אנשים חטאים לספות עוד על חרון אף יהוה--אל ישראל"},{"number":15,"verse":"טו כי תשובן מאחריו ויסף עוד להניחו במדבר ושחתם לכל העם הזה {ס}"},{"number":16,"verse":"טז ויגשו אליו ויאמרו גדרת צאן נבנה למקננו פה וערים לטפנו"},{"number":17,"verse":"יז ואנחנו נחלץ חשים לפני בני ישראל עד אשר אם הביאנם אל מקומם וישב טפנו בערי המבצר מפני ישבי הארץ"},{"number":18,"verse":"יח לא נשוב אל בתינו--עד התנחל בני ישראל איש נחלתו"},{"number":19,"verse":"יט כי לא ננחל אתם מעבר לירדן והלאה כי באה נחלתנו אלינו מעבר הירדן מזרחה {פ}"},{"number":20,"verse":"כ ויאמר אליהם משה אם תעשון את הדבר הזה אם תחלצו לפני יהוה למלחמה"},{"number":21,"verse":"כא ועבר לכם כל חלוץ את הירדן לפני יהוה עד הורישו את איביו מפניו"},{"number":22,"verse":"כב ונכבשה הארץ לפני יהוה ואחר תשבו--והייתם נקים מיהוה ומישראל והיתה הארץ הזאת לכם לאחזה--לפני יהוה"},{"number":23,"verse":"כג ואם לא תעשון כן הנה חטאתם ליהוה ודעו חטאתכם אשר תמצא אתכם"},{"number":24,"verse":"כד בנו לכם ערים לטפכם וגדרת לצנאכם והיצא מפיכם תעשו"},{"number":25,"verse":"כה ויאמר בני גד ובני ראובן אל משה לאמר עבדיך יעשו כאשר אדני מצוה"},{"number":26,"verse":"כו טפנו נשינו מקננו וכל בהמתנו--יהיו שם בערי הגלעד"},{"number":27,"verse":"כז ועבדיך יעברו כל חלוץ צבא לפני יהוה--למלחמה כאשר אדני דבר"},{"number":28,"verse":"כח ויצו להם משה את אלעזר הכהן ואת יהושע בן נון ואת ראשי אבות המטות לבני ישראל"},{"number":29,"verse":"כט ויאמר משה אלהם אם יעברו בני גד ובני ראובן אתכם את הירדן כל חלוץ למלחמה לפני יהוה ונכבשה הארץ לפניכם--ונתתם להם את ארץ הגלעד לאחזה"},{"number":30,"verse":"ל ואם לא יעברו חלוצים אתכם--ונאחזו בתככם בארץ כנען"},{"number":31,"verse":"לא ויענו בני גד ובני ראובן לאמר את אשר דבר יהוה אל עבדיך כן נעשה"},{"number":32,"verse":"לב נחנו נעבר חלוצים לפני יהוה ארץ כנען ואתנו אחזת נחלתנו מעבר לירדן"},{"number":33,"verse":"לג ויתן להם משה לבני גד ולבני ראובן ולחצי שבט מנשה בן יוסף את ממלכת סיחן מלך האמרי ואת ממלכת עוג מלך הבשן הארץ לעריה בגבלת--ערי הארץ סביב"},{"number":34,"verse":"לד ויבנו בני גד את דיבן ואת עטרת ואת ערער"},{"number":35,"verse":"לה ואת עטרת שופן ואת יעזר ויגבהה"},{"number":36,"verse":"לו ואת בית נמרה ואת בית הרן ערי מבצר וגדרת צאן"},{"number":37,"verse":"לז ובני ראובן בנו את חשבון ואת אלעלא ואת קריתים"},{"number":38,"verse":"לח ואת נבו ואת בעל מעון מוסבת שם--ואת שבמה ויקראו בשמת את שמות הערים אשר בנו"},{"number":39,"verse":"לט וילכו בני מכיר בן מנשה גלעדה--וילכדה ויורש את האמרי אשר בה"},{"number":40,"verse":"מ ויתן משה את הגלעד למכיר בן מנשה וישב בה"},{"number":41,"verse":"מא ויאיר בן מנשה הלך וילכד את חותיהם ויקרא אתהן חות יאיר"},{"number":42,"verse":"מב ונבח הלך וילכד את קנת ואת בנתיה ויקרא לה נבח בשמו {פ}"}]}