{"bibleAbbr":"HAC","bookName":"Numbers","bookEnglishName":"Numbers","chapterNumber":4,"verses":[{"number":1,"verse":"א וידבר יהוה אל משה ואל אהרן לאמר"},{"number":2,"verse":"ב נשא את ראש בני קהת מתוך בני לוי--למשפחתם לבית אבתם"},{"number":3,"verse":"ג מבן שלשים שנה ומעלה ועד בן חמשים שנה--כל בא לצבא לעשות מלאכה באהל מועד"},{"number":4,"verse":"ד זאת עבדת בני קהת באהל מועד--קדש הקדשים"},{"number":5,"verse":"ה ובא אהרן ובניו בנסע המחנה והורדו את פרכת המסך וכסו בה--את ארן העדת"},{"number":6,"verse":"ו ונתנו עליו כסוי עור תחש ופרשו בגד כליל תכלת מלמעלה ושמו בדיו"},{"number":7,"verse":"ז ועל שלחן הפנים יפרשו בגד תכלת ונתנו עליו את הקערת ואת הכפת ואת המנקית ואת קשות הנסך ולחם התמיד עליו יהיה"},{"number":8,"verse":"ח ופרשו עליהם בגד תולעת שני וכסו אתו במכסה עור תחש ושמו את בדיו"},{"number":9,"verse":"ט ולקחו בגד תכלת וכסו את מנרת המאור ואת נרתיה ואת מלקחיה ואת מחתתיה ואת כל כלי שמנה אשר ישרתו לה בהם"},{"number":10,"verse":"י ונתנו אתה ואת כל כליה אל מכסה עור תחש ונתנו על המוט"},{"number":11,"verse":"יא ועל מזבח הזהב יפרשו בגד תכלת וכסו אתו במכסה עור תחש ושמו את בדיו"},{"number":12,"verse":"יב ולקחו את כל כלי השרת אשר ישרתו בם בקדש ונתנו אל בגד תכלת וכסו אותם במכסה עור תחש ונתנו על המוט"},{"number":13,"verse":"יג ודשנו את המזבח ופרשו עליו בגד ארגמן"},{"number":14,"verse":"יד ונתנו עליו את כל כליו אשר ישרתו עליו בהם את המחתת את המזלגת ואת היעים ואת המזרקת--כל כלי המזבח ופרשו עליו כסוי עור תחש--ושמו בדיו"},{"number":15,"verse":"טו וכלה אהרן ובניו לכסת את הקדש ואת כל כלי הקדש בנסע המחנה ואחרי כן יבאו בני קהת לשאת ולא יגעו אל הקדש ומתו אלה משא בני קהת באהל מועד"},{"number":16,"verse":"טז ופקדת אלעזר בן אהרן הכהן שמן המאור וקטרת הסמים ומנחת התמיד ושמן המשחה פקדת כל המשכן וכל אשר בו בקדש ובכליו {פ}"},{"number":17,"verse":"יז וידבר יהוה אל משה ואל אהרן לאמר"},{"number":18,"verse":"יח אל תכריתו את שבט משפחת הקהתי מתוך הלוים"},{"number":19,"verse":"יט וזאת עשו להם וחיו ולא ימתו בגשתם את קדש הקדשים אהרן ובניו יבאו ושמו אותם איש איש על עבדתו ואל משאו"},{"number":20,"verse":"כ ולא יבאו לראות כבלע את הקדש ומתו {פ}"},{"number":21,"verse":"כא וידבר יהוה אל משה לאמר"},{"number":22,"verse":"כב נשא את ראש בני גרשון--גם הם לבית אבתם למשפחתם"},{"number":23,"verse":"כג מבן שלשים שנה ומעלה עד בן חמשים שנה--תפקד אותם כל הבא לצבא צבא לעבד עבדה באהל מועד"},{"number":24,"verse":"כד זאת עבדת משפחת הגרשני--לעבד ולמשא"},{"number":25,"verse":"כה ונשאו את יריעת המשכן ואת אהל מועד מכסהו ומכסה התחש אשר עליו מלמעלה ואת מסך--פתח אהל מועד"},{"number":26,"verse":"כו ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבדתם ואת כל אשר יעשה להם ועבדו"},{"number":27,"verse":"כז על פי אהרן ובניו תהיה כל עבדת בני הגרשני לכל משאם ולכל עבדתם ופקדתם עלהם במשמרת את כל משאם"},{"number":28,"verse":"כח זאת עבדת משפחת בני הגרשני--באהל מועד ומשמרתם--ביד איתמר בן אהרן הכהן {ס}"},{"number":29,"verse":"כט בני מררי--למשפחתם לבית אבתם תפקד אתם"},{"number":30,"verse":"ל מבן שלשים שנה ומעלה ועד בן חמשים שנה--תפקדם כל הבא לצבא לעבד את עבדת אהל מועד"},{"number":31,"verse":"לא וזאת משמרת משאם לכל עבדתם באהל מועד קרשי המשכן ובריחיו ועמודיו ואדניו"},{"number":32,"verse":"לב ועמודי החצר סביב ואדניהם ויתדתם ומיתריהם לכל כליהם ולכל עבדתם ובשמת תפקדו את כלי משמרת משאם"},{"number":33,"verse":"לג זאת עבדת משפחת בני מררי לכל עבדתם באהל מועד--ביד איתמר בן אהרן הכהן"},{"number":34,"verse":"לד ויפקד משה ואהרן ונשיאי העדה את בני הקהתי למשפחתם ולבית אבתם"},{"number":35,"verse":"לה מבן שלשים שנה ומעלה ועד בן חמשים שנה--כל הבא לצבא לעבדה באהל מועד"},{"number":36,"verse":"לו ויהיו פקדיהם למשפחתם--אלפים שבע מאות וחמשים"},{"number":37,"verse":"לז אלה פקודי משפחת הקהתי כל העבד באהל מועד אשר פקד משה ואהרן על פי יהוה ביד משה {ס}"},{"number":38,"verse":"לח ופקודי בני גרשון למשפחותם ולבית אבתם"},{"number":39,"verse":"לט מבן שלשים שנה ומעלה ועד בן חמשים שנה--כל הבא לצבא לעבדה באהל מועד"},{"number":40,"verse":"מ ויהיו פקדיהם למשפחתם לבית אבתם--אלפים ושש מאות ושלשים"},{"number":41,"verse":"מא אלה פקודי משפחת בני גרשון כל העבד באהל מועד--אשר פקד משה ואהרן על פי יהוה"},{"number":42,"verse":"מב ופקודי משפחת בני מררי למשפחתם לבית אבתם"},{"number":43,"verse":"מג מבן שלשים שנה ומעלה ועד בן חמשים שנה--כל הבא לצבא לעבדה באהל מועד"},{"number":44,"verse":"מד ויהיו פקדיהם למשפחתם--שלשת אלפים ומאתים"},{"number":45,"verse":"מה אלה פקודי משפחת בני מררי אשר פקד משה ואהרן על פי יהוה ביד משה"},{"number":46,"verse":"מו כל הפקדים אשר פקד משה ואהרן ונשיאי ישראל--את הלוים למשפחתם ולבית אבתם"},{"number":47,"verse":"מז מבן שלשים שנה ומעלה ועד בן חמשים שנה כל הבא לעבד עבדת עבדה ועבדת משא--באהל מועד"},{"number":48,"verse":"מח ויהיו פקדיהם--שמנת אלפים וחמש מאות ושמנים"},{"number":49,"verse":"מט על פי יהוה פקד אותם ביד משה--איש איש על עבדתו ועל משאו ופקדיו אשר צוה יהוה את משה {פ}"}]}