{"bibleAbbr":"HAC","bookName":"Numbers","bookEnglishName":"Numbers","chapterNumber":21,"verses":[{"number":1,"verse":"א וישמע הכנעני מלך ערד ישב הנגב כי בא ישראל דרך האתרים וילחם בישראל וישב ממנו שבי"},{"number":2,"verse":"ב וידר ישראל נדר ליהוה ויאמר אם נתן תתן את העם הזה בידי--והחרמתי את עריהם"},{"number":3,"verse":"ג וישמע יהוה בקול ישראל ויתן את הכנעני ויחרם אתהם ואת עריהם ויקרא שם המקום חרמה {פ}"},{"number":4,"verse":"ד ויסעו מהר ההר דרך ים סוף לסבב את ארץ אדום ותקצר נפש העם בדרך"},{"number":5,"verse":"ה וידבר העם באלהים ובמשה למה העליתנו ממצרים למות במדבר כי אין לחם ואין מים ונפשנו קצה בלחם הקלקל"},{"number":6,"verse":"ו וישלח יהוה בעם את הנחשים השרפים וינשכו את העם וימת עם רב מישראל"},{"number":7,"verse":"ז ויבא העם אל משה ויאמרו חטאנו כי דברנו ביהוה ובך--התפלל אל יהוה ויסר מעלינו את הנחש ויתפלל משה בעד העם"},{"number":8,"verse":"ח ויאמר יהוה אל משה עשה לך שרף ושים אתו על נס והיה כל הנשוך וראה אתו וחי"},{"number":9,"verse":"ט ויעש משה נחש נחשת וישמהו על הנס והיה אם נשך הנחש את איש--והביט אל נחש הנחשת וחי"},{"number":10,"verse":"י ויסעו בני ישראל ויחנו באבת"},{"number":11,"verse":"יא ויסעו מאבת ויחנו בעיי העברים במדבר אשר על פני מואב ממזרח השמש"},{"number":12,"verse":"יב משם נסעו ויחנו בנחל זרד"},{"number":13,"verse":"יג משם נסעו ויחנו מעבר ארנון אשר במדבר היצא מגבל האמרי כי ארנון גבול מואב בין מואב ובין האמרי"},{"number":14,"verse":"יד על כן יאמר בספר מלחמת יהוה את והב בסופה ואת הנחלים ארנון"},{"number":15,"verse":"טו ואשד הנחלים אשר נטה לשבת ער ונשען לגבול מואב"},{"number":16,"verse":"טז ומשם בארה הוא הבאר אשר אמר יהוה למשה אסף את העם ואתנה להם מים {ס}"},{"number":17,"verse":"יז אז ישיר ישראל את השירה הזאת עלי באר ענו לה"},{"number":18,"verse":"יח באר חפרוה שרים כרוה נדיבי העם במחקק במשענתם וממדבר מתנה"},{"number":19,"verse":"יט וממתנה נחליאל ומנחליאל במות"},{"number":20,"verse":"כ ומבמות הגיא אשר בשדה מואב--ראש הפסגה ונשקפה על פני הישימן {פ}"},{"number":21,"verse":"כא וישלח ישראל מלאכים אל סיחן מלך האמרי לאמר"},{"number":22,"verse":"כב אעברה בארצך לא נטה בשדה ובכרם--לא נשתה מי באר בדרך המלך נלך עד אשר נעבר גבלך"},{"number":23,"verse":"כג ולא נתן סיחן את ישראל עבר בגבלו ויאסף סיחן את כל עמו ויצא לקראת ישראל המדברה ויבא יהצה וילחם בישראל"},{"number":24,"verse":"כד ויכהו ישראל לפי חרב ויירש את ארצו מארנן עד יבק עד בני עמון--כי עז גבול בני עמון"},{"number":25,"verse":"כה ויקח ישראל את כל הערים האלה וישב ישראל בכל ערי האמרי בחשבון ובכל בנתיה"},{"number":26,"verse":"כו כי חשבון--עיר סיחן מלך האמרי הוא והוא נלחם במלך מואב הראשון ויקח את כל ארצו מידו עד ארנן"},{"number":27,"verse":"כז על כן יאמרו המשלים באו חשבון תבנה ותכונן עיר סיחון"},{"number":28,"verse":"כח כי אש יצאה מחשבון להבה מקרית סיחן אכלה ער מואב בעלי במות ארנן"},{"number":29,"verse":"כט אוי לך מואב אבדת עם כמוש נתן בניו פליטם ובנתיו בשבית למלך אמרי סיחון"},{"number":30,"verse":"ל ונירם אבד חשבון עד דיבן ונשים עד נפח אשר עד מידבא"},{"number":31,"verse":"לא וישב ישראל בארץ האמרי"},{"number":32,"verse":"לב וישלח משה לרגל את יעזר וילכדו בנתיה ויירש (ויורש) את האמרי אשר שם"},{"number":33,"verse":"לג ויפנו ויעלו דרך הבשן ויצא עוג מלך הבשן לקראתם הוא וכל עמו למלחמה--אדרעי"},{"number":34,"verse":"לד ויאמר יהוה אל משה אל תירא אתו--כי בידך נתתי אתו ואת כל עמו ואת ארצו ועשית לו--כאשר עשית לסיחן מלך האמרי אשר יושב בחשבון"},{"number":35,"verse":"לה ויכו אתו ואת בניו ואת כל עמו עד בלתי השאיר לו שריד ויירשו את ארצו"}]}