{"bibleAbbr":"HAC","bookName":"Numbers","bookEnglishName":"Numbers","chapterNumber":13,"verses":[{"number":1,"verse":"א וידבר יהוה אל משה לאמר"},{"number":2,"verse":"ב שלח לך אנשים ויתרו את ארץ כנען אשר אני נתן לבני ישראל איש אחד איש אחד למטה אבתיו תשלחו--כל נשיא בהם"},{"number":3,"verse":"ג וישלח אתם משה ממדבר פארן על פי יהוה כלם אנשים ראשי בני ישראל המה"},{"number":4,"verse":"ד ואלה שמותם למטה ראובן שמוע בן זכור"},{"number":5,"verse":"ה למטה שמעון שפט בן חורי"},{"number":6,"verse":"ו למטה יהודה כלב בן יפנה"},{"number":7,"verse":"ז למטה יששכר יגאל בן יוסף"},{"number":8,"verse":"ח למטה אפרים הושע בן נון"},{"number":9,"verse":"ט למטה בנימן פלטי בן רפוא"},{"number":10,"verse":"י למטה זבולן גדיאל בן סודי"},{"number":11,"verse":"יא למטה יוסף למטה מנשה--גדי בן סוסי"},{"number":12,"verse":"יב למטה דן עמיאל בן גמלי"},{"number":13,"verse":"יג למטה אשר סתור בן מיכאל"},{"number":14,"verse":"יד למטה נפתלי נחבי בן ופסי"},{"number":15,"verse":"טו למטה גד גאואל בן מכי"},{"number":16,"verse":"טז אלה שמות האנשים אשר שלח משה לתור את הארץ ויקרא משה להושע בן נון יהושע"},{"number":17,"verse":"יז וישלח אתם משה לתור את ארץ כנען ויאמר אלהם עלו זה בנגב ועליתם את ההר"},{"number":18,"verse":"יח וראיתם את הארץ מה הוא ואת העם הישב עליה--החזק הוא הרפה המעט הוא אם רב"},{"number":19,"verse":"יט ומה הארץ אשר הוא ישב בה--הטובה הוא אם רעה ומה הערים אשר הוא יושב בהנה--הבמחנים אם במבצרים"},{"number":20,"verse":"כ ומה הארץ השמנה הוא אם רזה היש בה עץ אם אין והתחזקתם ולקחתם מפרי הארץ והימים--ימי בכורי ענבים"},{"number":21,"verse":"כא ויעלו ויתרו את הארץ ממדבר צן עד רחב לבא חמת"},{"number":22,"verse":"כב ויעלו בנגב ויבא עד חברון ושם אחימן ששי ותלמי ילידי הענק וחברון שבע שנים נבנתה לפני צען מצרים"},{"number":23,"verse":"כג ויבאו עד נחל אשכל ויכרתו משם זמורה ואשכול ענבים אחד וישאהו במוט בשנים ומן הרמנים ומן התאנים"},{"number":24,"verse":"כד למקום ההוא קרא נחל אשכול על אדות האשכול אשר כרתו משם בני ישראל"},{"number":25,"verse":"כה וישבו מתור הארץ מקץ ארבעים יום"},{"number":26,"verse":"כו וילכו ויבאו אל משה ואל אהרן ואל כל עדת בני ישראל אל מדבר פארן--קדשה וישיבו אתם דבר ואת כל העדה ויראום את פרי הארץ"},{"number":27,"verse":"כז ויספרו לו ויאמרו באנו אל הארץ אשר שלחתנו וגם זבת חלב ודבש הוא--וזה פריה"},{"number":28,"verse":"כח אפס כי עז העם הישב בארץ והערים בצרות גדלת מאד וגם ילדי הענק ראינו שם"},{"number":29,"verse":"כט עמלק יושב בארץ הנגב והחתי והיבוסי והאמרי יושב בהר והכנעני יושב על הים ועל יד הירדן"},{"number":30,"verse":"ל ויהס כלב את העם אל משה ויאמר עלה נעלה וירשנו אתה--כי יכול נוכל לה"},{"number":31,"verse":"לא והאנשים אשר עלו עמו אמרו לא נוכל לעלות אל העם כי חזק הוא ממנו"},{"number":32,"verse":"לב ויציאו דבת הארץ אשר תרו אתה אל בני ישראל לאמר הארץ אשר עברנו בה לתור אתה ארץ אכלת יושביה הוא וכל העם אשר ראינו בתוכה אנשי מדות"},{"number":33,"verse":"לג ושם ראינו את הנפילים בני ענק--מן הנפלים ונהי בעינינו כחגבים וכן היינו בעיניהם"}]}