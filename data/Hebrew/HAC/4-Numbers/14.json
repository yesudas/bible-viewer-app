{"bibleAbbr":"HAC","bookName":"Numbers","bookEnglishName":"Numbers","chapterNumber":14,"verses":[{"number":1,"verse":"א ותשא כל העדה ויתנו את קולם ויבכו העם בלילה ההוא"},{"number":2,"verse":"ב וילנו על משה ועל אהרן כל בני ישראל ויאמרו אלהם כל העדה לו מתנו בארץ מצרים או במדבר הזה לו מתנו"},{"number":3,"verse":"ג ולמה יהוה מביא אתנו אל הארץ הזאת לנפל בחרב--נשינו וטפנו יהיו לבז הלוא טוב לנו שוב מצרימה"},{"number":4,"verse":"ד ויאמרו איש אל אחיו נתנה ראש ונשובה מצרימה"},{"number":5,"verse":"ה ויפל משה ואהרן על פניהם לפני כל קהל עדת בני ישראל"},{"number":6,"verse":"ו ויהושע בן נון וכלב בן יפנה מן התרים את הארץ--קרעו בגדיהם"},{"number":7,"verse":"ז ויאמרו אל כל עדת בני ישראל לאמר הארץ אשר עברנו בה לתור אתה--טובה הארץ מאד מאד"},{"number":8,"verse":"ח אם חפץ בנו יהוה--והביא אתנו אל הארץ הזאת ונתנה לנו ארץ אשר הוא זבת חלב ודבש"},{"number":9,"verse":"ט אך ביהוה אל תמרדו ואתם אל תיראו את עם הארץ כי לחמנו הם סר צלם מעליהם ויהוה אתנו אל תיראם"},{"number":10,"verse":"י ויאמרו כל העדה לרגום אתם באבנים וכבוד יהוה נראה באהל מועד אל כל בני ישראל {פ}"},{"number":11,"verse":"יא ויאמר יהוה אל משה עד אנה ינאצני העם הזה ועד אנה לא יאמינו בי בכל האתות אשר עשיתי בקרבו"},{"number":12,"verse":"יב אכנו בדבר ואורשנו ואעשה אתך לגוי גדול ועצום ממנו"},{"number":13,"verse":"יג ויאמר משה אל יהוה ושמעו מצרים כי העלית בכחך את העם הזה מקרבו"},{"number":14,"verse":"יד ואמרו אל יושב הארץ הזאת שמעו כי אתה יהוה בקרב העם הזה אשר עין בעין נראה אתה יהוה ועננך עמד עלהם ובעמד ענן אתה הלך לפניהם יומם ובעמוד אש לילה"},{"number":15,"verse":"טו והמתה את העם הזה כאיש אחד ואמרו הגוים אשר שמעו את שמעך לאמר"},{"number":16,"verse":"טז מבלתי יכלת יהוה להביא את העם הזה אל הארץ אשר נשבע להם וישחטם במדבר"},{"number":17,"verse":"יז ועתה יגדל נא כח אדני כאשר דברת לאמר"},{"number":18,"verse":"יח יהוה ארך אפים ורב חסד נשא עון ופשע ונקה לא ינקה--פקד עון אבות על בנים על שלשים ועל רבעים"},{"number":19,"verse":"יט סלח נא לעון העם הזה--כגדל חסדך וכאשר נשאתה לעם הזה ממצרים ועד הנה"},{"number":20,"verse":"כ ויאמר יהוה סלחתי כדברך"},{"number":21,"verse":"כא ואולם חי אני וימלא כבוד יהוה את כל הארץ"},{"number":22,"verse":"כב כי כל האנשים הראים את כבדי ואת אתתי אשר עשיתי במצרים ובמדבר וינסו אתי זה עשר פעמים ולא שמעו בקולי"},{"number":23,"verse":"כג אם יראו את הארץ אשר נשבעתי לאבתם וכל מנאצי לא יראוה"},{"number":24,"verse":"כד ועבדי כלב עקב היתה רוח אחרת עמו וימלא אחרי--והביאתיו אל הארץ אשר בא שמה וזרעו יורשנה"},{"number":25,"verse":"כה והעמלקי והכנעני יושב בעמק מחר פנו וסעו לכם המדבר--דרך ים סוף {פ}"},{"number":26,"verse":"כו וידבר יהוה אל משה ואל אהרן לאמר"},{"number":27,"verse":"כז עד מתי לעדה הרעה הזאת אשר המה מלינים עלי את תלנות בני ישראל אשר המה מלינים עלי--שמעתי"},{"number":28,"verse":"כח אמר אלהם חי אני נאם יהוה אם לא כאשר דברתם באזני כן אעשה לכם"},{"number":29,"verse":"כט במדבר הזה יפלו פגריכם וכל פקדיכם לכל מספרכם מבן עשרים שנה ומעלה אשר הלינתם עלי"},{"number":30,"verse":"ל אם אתם תבאו אל הארץ אשר נשאתי את ידי לשכן אתכם בה--כי אם כלב בן יפנה ויהושע בן נון"},{"number":31,"verse":"לא וטפכם--אשר אמרתם לבז יהיה והביאתי אתם--וידעו את הארץ אשר מאסתם בה"},{"number":32,"verse":"לב ופגריכם אתם--יפלו במדבר הזה"},{"number":33,"verse":"לג ובניכם יהיו רעים במדבר ארבעים שנה ונשאו את זנותיכם--עד תם פגריכם במדבר"},{"number":34,"verse":"לד במספר הימים אשר תרתם את הארץ ארבעים יום--יום לשנה יום לשנה תשאו את עונתיכם ארבעים שנה וידעתם את תנואתי"},{"number":35,"verse":"לה אני יהוה דברתי אם לא זאת אעשה לכל העדה הרעה הזאת הנועדים עלי במדבר הזה יתמו ושם ימתו"},{"number":36,"verse":"לו והאנשים אשר שלח משה לתור את הארץ וישבו וילונו (וילינו) עליו את כל העדה להוציא דבה על הארץ"},{"number":37,"verse":"לז וימתו האנשים מוצאי דבת הארץ רעה--במגפה לפני יהוה"},{"number":38,"verse":"לח ויהושע בן נון וכלב בן יפנה חיו מן האנשים ההם ההלכים לתור את הארץ"},{"number":39,"verse":"לט וידבר משה את הדברים האלה אל כל בני ישראל ויתאבלו העם מאד"},{"number":40,"verse":"מ וישכמו בבקר ויעלו אל ראש ההר לאמר הננו ועלינו אל המקום אשר אמר יהוה--כי חטאנו"},{"number":41,"verse":"מא ויאמר משה למה זה אתם עברים את פי יהוה והוא לא תצלח"},{"number":42,"verse":"מב אל תעלו כי אין יהוה בקרבכם ולא תנגפו לפני איביכם"},{"number":43,"verse":"מג כי העמלקי והכנעני שם לפניכם ונפלתם בחרב כי על כן שבתם מאחרי יהוה ולא יהיה יהוה עמכם"},{"number":44,"verse":"מד ויעפלו לעלות אל ראש ההר וארון ברית יהוה ומשה לא משו מקרב המחנה"},{"number":45,"verse":"מה וירד העמלקי והכנעני הישב בהר ההוא ויכום ויכתום עד החרמה {פ}"}]}