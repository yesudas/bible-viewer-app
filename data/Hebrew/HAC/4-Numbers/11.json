{"bibleAbbr":"HAC","bookName":"Numbers","bookEnglishName":"Numbers","chapterNumber":11,"verses":[{"number":1,"verse":"א ויהי העם כמתאננים רע באזני יהוה וישמע יהוה ויחר אפו ותבער בם אש יהוה ותאכל בקצה המחנה"},{"number":2,"verse":"ב ויצעק העם אל משה ויתפלל משה אל יהוה ותשקע האש"},{"number":3,"verse":"ג ויקרא שם המקום ההוא תבערה כי בערה בם אש יהוה"},{"number":4,"verse":"ד והאספסף אשר בקרבו התאוו תאוה וישבו ויבכו גם בני ישראל ויאמרו מי יאכלנו בשר"},{"number":5,"verse":"ה זכרנו את הדגה אשר נאכל במצרים חנם את הקשאים ואת האבטחים ואת החציר ואת הבצלים ואת השומים"},{"number":6,"verse":"ו ועתה נפשנו יבשה אין כל--בלתי אל המן עינינו"},{"number":7,"verse":"ז והמן כזרע גד הוא ועינו כעין הבדלח"},{"number":8,"verse":"ח שטו העם ולקטו וטחנו ברחים או דכו במדכה ובשלו בפרור ועשו אתו עגות והיה טעמו כטעם לשד השמן"},{"number":9,"verse":"ט וברדת הטל על המחנה לילה ירד המן עליו"},{"number":10,"verse":"י וישמע משה את העם בכה למשפחתיו--איש לפתח אהלו ויחר אף יהוה מאד ובעיני משה רע"},{"number":11,"verse":"יא ויאמר משה אל יהוה למה הרעת לעבדך ולמה לא מצתי חן בעיניך לשום את משא כל העם הזה--עלי"},{"number":12,"verse":"יב האנכי הריתי את כל העם הזה--אם אנכי ילדתיהו כי תאמר אלי שאהו בחיקך כאשר ישא האמן את הינק על האדמה אשר נשבעת לאבתיו"},{"number":13,"verse":"יג מאין לי בשר לתת לכל העם הזה כי יבכו עלי לאמר תנה לנו בשר ונאכלה"},{"number":14,"verse":"יד לא אוכל אנכי לבדי לשאת את כל העם הזה כי כבד ממני"},{"number":15,"verse":"טו ואם ככה את עשה לי הרגני נא הרג--אם מצאתי חן בעיניך ואל אראה ברעתי {פ}"},{"number":16,"verse":"טז ויאמר יהוה אל משה אספה לי שבעים איש מזקני ישראל אשר ידעת כי הם זקני העם ושטריו ולקחת אתם אל אהל מועד והתיצבו שם עמך"},{"number":17,"verse":"יז וירדתי ודברתי עמך שם ואצלתי מן הרוח אשר עליך ושמתי עליהם ונשאו אתך במשא העם ולא תשא אתה לבדך"},{"number":18,"verse":"יח ואל העם תאמר התקדשו למחר ואכלתם בשר--כי בכיתם באזני יהוה לאמר מי יאכלנו בשר כי טוב לנו במצרים ונתן יהוה לכם בשר ואכלתם"},{"number":19,"verse":"יט לא יום אחד תאכלון ולא יומים ולא חמשה ימים ולא עשרה ימים ולא עשרים יום"},{"number":20,"verse":"כ עד חדש ימים עד אשר יצא מאפכם והיה לכם לזרא יען כי מאסתם את יהוה אשר בקרבכם ותבכו לפניו לאמר למה זה יצאנו ממצרים"},{"number":21,"verse":"כא ויאמר משה שש מאות אלף רגלי העם אשר אנכי בקרבו ואתה אמרת בשר אתן להם ואכלו חדש ימים"},{"number":22,"verse":"כב הצאן ובקר ישחט להם ומצא להם אם את כל דגי הים יאסף להם ומצא להם {פ}"},{"number":23,"verse":"כג ויאמר יהוה אל משה היד יהוה תקצר עתה תראה היקרך דברי אם לא"},{"number":24,"verse":"כד ויצא משה--וידבר אל העם את דברי יהוה ויאסף שבעים איש מזקני העם ויעמד אתם סביבת האהל"},{"number":25,"verse":"כה וירד יהוה בענן וידבר אליו ויאצל מן הרוח אשר עליו ויתן על שבעים איש הזקנים ויהי כנוח עליהם הרוח ויתנבאו ולא יספו"},{"number":26,"verse":"כו וישארו שני אנשים במחנה שם האחד אלדד ושם השני מידד ותנח עלהם הרוח והמה בכתבים ולא יצאו האהלה ויתנבאו במחנה"},{"number":27,"verse":"כז וירץ הנער ויגד למשה ויאמר אלדד ומידד מתנבאים במחנה"},{"number":28,"verse":"כח ויען יהושע בן נון משרת משה מבחריו--ויאמר אדני משה כלאם"},{"number":29,"verse":"כט ויאמר לו משה המקנא אתה לי ומי יתן כל עם יהוה נביאים--כי יתן יהוה את רוחו עליהם"},{"number":30,"verse":"ל ויאסף משה אל המחנה--הוא וזקני ישראל"},{"number":31,"verse":"לא ורוח נסע מאת יהוה ויגז שלוים מן הים ויטש על המחנה כדרך יום כה וכדרך יום כה סביבות המחנה--וכאמתים על פני הארץ"},{"number":32,"verse":"לב ויקם העם כל היום ההוא וכל הלילה וכל יום המחרת ויאספו את השלו--הממעיט אסף עשרה חמרים וישטחו להם שטוח סביבות המחנה"},{"number":33,"verse":"לג הבשר עודנו בין שניהם--טרם יכרת ואף יהוה חרה בעם ויך יהוה בעם מכה רבה מאד"},{"number":34,"verse":"לד ויקרא את שם המקום ההוא קברות התאוה כי שם קברו את העם המתאוים"},{"number":35,"verse":"לה מקברות התאוה נסעו העם חצרות ויהיו בחצרות {פ}"}]}