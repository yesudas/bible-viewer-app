{"bibleAbbr":"HAC","bookName":"Numbers","bookEnglishName":"Numbers","chapterNumber":31,"verses":[{"number":1,"verse":"א וידבר יהוה אל משה לאמר"},{"number":2,"verse":"ב נקם נקמת בני ישראל מאת המדינים אחר תאסף אל עמיך"},{"number":3,"verse":"ג וידבר משה אל העם לאמר החלצו מאתכם אנשים לצבא ויהיו על מדין לתת נקמת יהוה במדין"},{"number":4,"verse":"ד אלף למטה אלף למטה--לכל מטות ישראל תשלחו לצבא"},{"number":5,"verse":"ה וימסרו מאלפי ישראל אלף למטה--שנים עשר אלף חלוצי צבא"},{"number":6,"verse":"ו וישלח אתם משה אלף למטה לצבא אתם ואת פינחס בן אלעזר הכהן לצבא וכלי הקדש וחצצרות התרועה בידו"},{"number":7,"verse":"ז ויצבאו על מדין כאשר צוה יהוה את משה ויהרגו כל זכר"},{"number":8,"verse":"ח ואת מלכי מדין הרגו על חלליהם את אוי ואת רקם ואת צור ואת חור ואת רבע--חמשת מלכי מדין ואת בלעם בן בעור הרגו בחרב"},{"number":9,"verse":"ט וישבו בני ישראל את נשי מדין ואת טפם ואת כל בהמתם ואת כל מקנהם ואת כל חילם בזזו"},{"number":10,"verse":"י ואת כל עריהם במושבתם ואת כל טירתם--שרפו באש"},{"number":11,"verse":"יא ויקחו את כל השלל ואת כל המלקוח--באדם ובבהמה"},{"number":12,"verse":"יב ויבאו אל משה ואל אלעזר הכהן ואל עדת בני ישראל את השבי ואת המלקוח ואת השלל--אל המחנה אל ערבת מואב אשר על ירדן ירחו {ס}"},{"number":13,"verse":"יג ויצאו משה ואלעזר הכהן וכל נשיאי העדה--לקראתם אל מחוץ למחנה"},{"number":14,"verse":"יד ויקצף משה על פקודי החיל שרי האלפים ושרי המאות הבאים מצבא המלחמה"},{"number":15,"verse":"טו ויאמר אליהם משה החייתם כל נקבה"},{"number":16,"verse":"טז הן הנה היו לבני ישראל בדבר בלעם למסר מעל ביהוה על דבר פעור ותהי המגפה בעדת יהוה"},{"number":17,"verse":"יז ועתה הרגו כל זכר בטף וכל אשה ידעת איש למשכב זכר--הרגו"},{"number":18,"verse":"יח וכל הטף בנשים אשר לא ידעו משכב זכר--החיו לכם"},{"number":19,"verse":"יט ואתם חנו מחוץ למחנה--שבעת ימים כל הרג נפש וכל נגע בחלל תתחטאו ביום השלישי וביום השביעי--אתם ושביכם"},{"number":20,"verse":"כ וכל בגד וכל כלי עור וכל מעשה עזים וכל כלי עץ--תתחטאו {ס}"},{"number":21,"verse":"כא ויאמר אלעזר הכהן אל אנשי הצבא הבאים למלחמה זאת חקת התורה אשר צוה יהוה את משה"},{"number":22,"verse":"כב אך את הזהב ואת הכסף את הנחשת את הברזל את הבדיל ואת העפרת"},{"number":23,"verse":"כג כל דבר אשר יבא באש תעבירו באש וטהר--אך במי נדה יתחטא וכל אשר לא יבא באש תעבירו במים"},{"number":24,"verse":"כד וכבסתם בגדיכם ביום השביעי וטהרתם ואחר תבאו אל המחנה {ס}"},{"number":25,"verse":"כה ויאמר יהוה אל משה לאמר"},{"number":26,"verse":"כו שא את ראש מלקוח השבי באדם ובבהמה--אתה ואלעזר הכהן וראשי אבות העדה"},{"number":27,"verse":"כז וחצית את המלקוח בין תפשי המלחמה היצאים לצבא--ובין כל העדה"},{"number":28,"verse":"כח והרמת מכס ליהוה מאת אנשי המלחמה היצאים לצבא--אחד נפש מחמש המאות מן האדם ומן הבקר ומן החמרים ומן הצאן"},{"number":29,"verse":"כט ממחציתם תקחו ונתתה לאלעזר הכהן תרומת יהוה"},{"number":30,"verse":"ל וממחצת בני ישראל תקח אחד אחז מן החמשים מן האדם מן הבקר מן החמרים ומן הצאן--מכל הבהמה ונתתה אתם ללוים שמרי משמרת משכן יהוה"},{"number":31,"verse":"לא ויעש משה ואלעזר הכהן כאשר צוה יהוה את משה"},{"number":32,"verse":"לב ויהי המלקוח--יתר הבז אשר בזזו עם הצבא צאן שש מאות אלף ושבעים אלף--וחמשת אלפים"},{"number":33,"verse":"לג ובקר שנים ושבעים אלף"},{"number":34,"verse":"לד וחמרים אחד וששים אלף"},{"number":35,"verse":"לה ונפש אדם--מן הנשים אשר לא ידעו משכב זכר כל נפש שנים ושלשים אלף"},{"number":36,"verse":"לו ותהי המחצה--חלק היצאים בצבא מספר הצאן שלש מאות אלף ושלשים אלף ושבעת אלפים וחמש מאות"},{"number":37,"verse":"לז ויהי המכס ליהוה מן הצאן--שש מאות חמש ושבעים"},{"number":38,"verse":"לח והבקר--ששה ושלשים אלף ומכסם ליהוה שנים ושבעים"},{"number":39,"verse":"לט וחמרים שלשים אלף וחמש מאות ומכסם ליהוה אחד וששים"},{"number":40,"verse":"מ ונפש אדם ששה עשר אלף ומכסם ליהוה--שנים ושלשים נפש"},{"number":41,"verse":"מא ויתן משה את מכס תרומת יהוה לאלעזר הכהן--כאשר צוה יהוה את משה"},{"number":42,"verse":"מב וממחצית בני ישראל אשר חצה משה מן האנשים הצבאים"},{"number":43,"verse":"מג ותהי מחצת העדה מן הצאן--שלש מאות אלף ושלשים אלף שבעת אלפים וחמש מאות"},{"number":44,"verse":"מד ובקר ששה ושלשים אלף"},{"number":45,"verse":"מה וחמרים שלשים אלף וחמש מאות"},{"number":46,"verse":"מו ונפש אדם ששה עשר אלף"},{"number":47,"verse":"מז ויקח משה ממחצת בני ישראל את האחז אחד מן החמשים--מן האדם ומן הבהמה ויתן אתם ללוים שמרי משמרת משכן יהוה כאשר צוה יהוה את משה"},{"number":48,"verse":"מח ויקרבו אל משה הפקדים אשר לאלפי הצבא--שרי האלפים ושרי המאות"},{"number":49,"verse":"מט ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש"},{"number":50,"verse":"נ ונקרב את קרבן יהוה איש אשר מצא כלי זהב אצעדה וצמיד טבעת עגיל וכומז--לכפר על נפשתינו לפני יהוה"},{"number":51,"verse":"נא ויקח משה ואלעזר הכהן את הזהב--מאתם כל כלי מעשה"},{"number":52,"verse":"נב ויהי כל זהב התרומה אשר הרימו ליהוה--ששה עשר אלף שבע מאות וחמשים שקל מאת שרי האלפים ומאת שרי המאות"},{"number":53,"verse":"נג אנשי הצבא בזזו איש לו"},{"number":54,"verse":"נד ויקח משה ואלעזר הכהן את הזהב מאת שרי האלפים והמאות ויבאו אתו אל אהל מועד זכרון לבני ישראל לפני יהוה {פ}"}]}