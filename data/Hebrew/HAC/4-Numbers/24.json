{"bibleAbbr":"HAC","bookName":"Numbers","bookEnglishName":"Numbers","chapterNumber":24,"verses":[{"number":1,"verse":"א וירא בלעם כי טוב בעיני יהוה לברך את ישראל ולא הלך כפעם בפעם לקראת נחשים וישת אל המדבר פניו"},{"number":2,"verse":"ב וישא בלעם את עיניו וירא את ישראל שכן לשבטיו ותהי עליו רוח אלהים"},{"number":3,"verse":"ג וישא משלו ויאמר נאם בלעם בנו בער ונאם הגבר שתם העין"},{"number":4,"verse":"ד נאם--שמע אמרי אל אשר מחזה שדי יחזה נפל וגלוי עינים"},{"number":5,"verse":"ה מה טבו אהליך יעקב משכנתיך ישראל"},{"number":6,"verse":"ו כנחלים נטיו כגנת עלי נהר כאהלים נטע יהוה כארזים עלי מים"},{"number":7,"verse":"ז יזל מים מדליו וזרעו במים רבים וירם מאגג מלכו ותנשא מלכתו"},{"number":8,"verse":"ח אל מוציאו ממצרים כתועפת ראם לו יאכל גוים צריו ועצמתיהם יגרם--וחציו ימחץ"},{"number":9,"verse":"ט כרע שכב כארי וכלביא מי יקימנו מברכיך ברוך וארריך ארור"},{"number":10,"verse":"י ויחר אף בלק אל בלעם ויספק את כפיו ויאמר בלק אל בלעם לקב איבי קראתיך והנה ברכת ברך זה שלש פעמים"},{"number":11,"verse":"יא ועתה ברח לך אל מקומך אמרתי כבד אכבדך והנה מנעך יהוה מכבוד"},{"number":12,"verse":"יב ויאמר בלעם אל בלק הלא גם אל מלאכיך אשר שלחת אלי--דברתי לאמר"},{"number":13,"verse":"יג אם יתן לי בלק מלא ביתו כסף וזהב--לא אוכל לעבר את פי יהוה לעשות טובה או רעה מלבי אשר ידבר יהוה אתו אדבר"},{"number":14,"verse":"יד ועתה הנני הולך לעמי לכה איעצך אשר יעשה העם הזה לעמך באחרית הימים"},{"number":15,"verse":"טו וישא משלו ויאמר נאם בלעם בנו בער ונאם הגבר שתם העין"},{"number":16,"verse":"טז נאם שמע אמרי אל וידע דעת עליון מחזה שדי יחזה נפל וגלוי עינים"},{"number":17,"verse":"יז אראנו ולא עתה אשורנו ולא קרוב דרך כוכב מיעקב וקם שבט מישראל ומחץ פאתי מואב וקרקר כל בני שת"},{"number":18,"verse":"יח והיה אדום ירשה והיה ירשה שעיר--איביו וישראל עשה חיל"},{"number":19,"verse":"יט וירד מיעקב והאביד שריד מעיר"},{"number":20,"verse":"כ וירא את עמלק וישא משלו ויאמר ראשית גוים עמלק ואחריתו עדי אבד"},{"number":21,"verse":"כא וירא את הקיני וישא משלו ויאמר איתן מושבך ושים בסלע קנך"},{"number":22,"verse":"כב כי אם יהיה לבער קין--עד מה אשור תשבך"},{"number":23,"verse":"כג וישא משלו ויאמר אוי מי יחיה משמו אל"},{"number":24,"verse":"כד וצים מיד כתים וענו אשור וענו עבר וגם הוא עדי אבד"},{"number":25,"verse":"כה ויקם בלעם וילך וישב למקמו וגם בלק הלך לדרכו {פ}"}]}