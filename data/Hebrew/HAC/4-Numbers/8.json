{"bibleAbbr":"HAC","bookName":"Numbers","bookEnglishName":"Numbers","chapterNumber":8,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל אהרן ואמרת אליו בהעלתך את הנרת אל מול פני המנורה יאירו שבעת הנרות"},{"number":3,"verse":"ג ויעש כן אהרן--אל מול פני המנורה העלה נרתיה כאשר צוה יהוה את משה"},{"number":4,"verse":"ד וזה מעשה המנרה מקשה זהב עד ירכה עד פרחה מקשה הוא כמראה אשר הראה יהוה את משה--כן עשה את המנרה {פ}"},{"number":5,"verse":"ה וידבר יהוה אל משה לאמר"},{"number":6,"verse":"ו קח את הלוים מתוך בני ישראל וטהרת אתם"},{"number":7,"verse":"ז וכה תעשה להם לטהרם הזה עליהם מי חטאת והעבירו תער על כל בשרם וכבסו בגדיהם והטהרו"},{"number":8,"verse":"ח ולקחו פר בן בקר ומנחתו סלת בלולה בשמן ופר שני בן בקר תקח לחטאת"},{"number":9,"verse":"ט והקרבת את הלוים לפני אהל מועד והקהלת--את כל עדת בני ישראל"},{"number":10,"verse":"י והקרבת את הלוים לפני יהוה וסמכו בני ישראל את ידיהם על הלוים"},{"number":11,"verse":"יא והניף אהרן את הלוים תנופה לפני יהוה מאת בני ישראל והיו לעבד את עבדת יהוה"},{"number":12,"verse":"יב והלוים יסמכו את ידיהם על ראש הפרים ועשה את האחד חטאת ואת האחד עלה ליהוה לכפר על הלוים"},{"number":13,"verse":"יג והעמדת את הלוים לפני אהרן ולפני בניו והנפת אתם תנופה ליהוה"},{"number":14,"verse":"יד והבדלת את הלוים מתוך בני ישראל והיו לי הלוים"},{"number":15,"verse":"טו ואחרי כן יבאו הלוים לעבד את אהל מועד וטהרת אתם והנפת אתם תנופה"},{"number":16,"verse":"טז כי נתנים נתנים המה לי מתוך בני ישראל תחת פטרת כל רחם בכור כל מבני ישראל--לקחתי אתם לי"},{"number":17,"verse":"יז כי לי כל בכור בבני ישראל באדם ובבהמה ביום הכתי כל בכור בארץ מצרים הקדשתי אתם לי"},{"number":18,"verse":"יח ואקח את הלוים תחת כל בכור בבני ישראל"},{"number":19,"verse":"יט ואתנה את הלוים נתנים לאהרן ולבניו מתוך בני ישראל לעבד את עבדת בני ישראל באהל מועד ולכפר על בני ישראל ולא יהיה בבני ישראל נגף בגשת בני ישראל אל הקדש"},{"number":20,"verse":"כ ויעש משה ואהרן וכל עדת בני ישראל ללוים ככל אשר צוה יהוה את משה ללוים--כן עשו להם בני ישראל"},{"number":21,"verse":"כא ויתחטאו הלוים ויכבסו בגדיהם וינף אהרן אתם תנופה לפני יהוה ויכפר עליהם אהרן לטהרם"},{"number":22,"verse":"כב ואחרי כן באו הלוים לעבד את עבדתם באהל מועד לפני אהרן ולפני בניו כאשר צוה יהוה את משה על הלוים כן עשו להם {ס}"},{"number":23,"verse":"כג וידבר יהוה אל משה לאמר"},{"number":24,"verse":"כד זאת אשר ללוים מבן חמש ועשרים שנה ומעלה יבוא לצבא צבא בעבדת אהל מועד"},{"number":25,"verse":"כה ומבן חמשים שנה ישוב מצבא העבדה ולא יעבד עוד"},{"number":26,"verse":"כו ושרת את אחיו באהל מועד לשמר משמרת ועבדה לא יעבד ככה תעשה ללוים במשמרתם {פ}"}]}