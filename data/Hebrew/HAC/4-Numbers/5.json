{"bibleAbbr":"HAC","bookName":"Numbers","bookEnglishName":"Numbers","chapterNumber":5,"verses":[{"number":1,"verse":"א וידבר יהוה אל משה לאמר"},{"number":2,"verse":"ב צו את בני ישראל וישלחו מן המחנה כל צרוע וכל זב וכל טמא לנפש"},{"number":3,"verse":"ג מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם"},{"number":4,"verse":"ד ויעשו כן בני ישראל וישלחו אותם אל מחוץ למחנה כאשר דבר יהוה אל משה כן עשו בני ישראל {פ}"},{"number":5,"verse":"ה וידבר יהוה אל משה לאמר"},{"number":6,"verse":"ו דבר אל בני ישראל איש או אשה כי יעשו מכל חטאת האדם למעל מעל ביהוה ואשמה הנפש ההוא"},{"number":7,"verse":"ז והתודו את חטאתם אשר עשו והשיב את אשמו בראשו וחמישתו יסף עליו ונתן לאשר אשם לו"},{"number":8,"verse":"ח ואם אין לאיש גאל להשיב האשם אליו--האשם המושב ליהוה לכהן מלבד איל הכפרים אשר יכפר בו עליו"},{"number":9,"verse":"ט וכל תרומה לכל קדשי בני ישראל אשר יקריבו לכהן--לו יהיה"},{"number":10,"verse":"י ואיש את קדשיו לו יהיו איש אשר יתן לכהן לו יהיה {פ}"},{"number":11,"verse":"יא וידבר יהוה אל משה לאמר"},{"number":12,"verse":"יב דבר אל בני ישראל ואמרת אלהם איש איש כי תשטה אשתו ומעלה בו מעל"},{"number":13,"verse":"יג ושכב איש אתה שכבת זרע ונעלם מעיני אישה ונסתרה והיא נטמאה ועד אין בה והוא לא נתפשה"},{"number":14,"verse":"יד ועבר עליו רוח קנאה וקנא את אשתו והוא נטמאה או עבר עליו רוח קנאה וקנא את אשתו והיא לא נטמאה"},{"number":15,"verse":"טו והביא האיש את אשתו אל הכהן והביא את קרבנה עליה עשירת האיפה קמח שערים לא יצק עליו שמן ולא יתן עליו לבנה--כי מנחת קנאת הוא מנחת זכרון מזכרת עון"},{"number":16,"verse":"טז והקריב אתה הכהן והעמדה לפני יהוה"},{"number":17,"verse":"יז ולקח הכהן מים קדשים בכלי חרש ומן העפר אשר יהיה בקרקע המשכן יקח הכהן ונתן אל המים"},{"number":18,"verse":"יח והעמיד הכהן את האשה לפני יהוה ופרע את ראש האשה ונתן על כפיה את מנחת הזכרון מנחת קנאת הוא וביד הכהן יהיו מי המרים המאררים"},{"number":19,"verse":"יט והשביע אתה הכהן ואמר אל האשה אם לא שכב איש אתך ואם לא שטית טמאה תחת אישך--הנקי ממי המרים המאררים האלה"},{"number":20,"verse":"כ ואת כי שטית תחת אישך--וכי נטמאת ויתן איש בך את שכבתו מבלעדי אישך"},{"number":21,"verse":"כא והשביע הכהן את האשה בשבעת האלה ואמר הכהן לאשה יתן יהוה אותך לאלה ולשבעה בתוך עמך--בתת יהוה את ירכך נפלת ואת בטנך צבה"},{"number":22,"verse":"כב ובאו המים המאררים האלה במעיך לצבות בטן ולנפל ירך ואמרה האשה אמן אמן"},{"number":23,"verse":"כג וכתב את האלת האלה הכהן--בספר ומחה אל מי המרים"},{"number":24,"verse":"כד והשקה את האשה את מי המרים המאררים ובאו בה המים המאררים למרים"},{"number":25,"verse":"כה ולקח הכהן מיד האשה את מנחת הקנאת והניף את המנחה לפני יהוה והקריב אתה אל המזבח"},{"number":26,"verse":"כו וקמץ הכהן מן המנחה את אזכרתה והקטיר המזבחה ואחר ישקה את האשה את המים"},{"number":27,"verse":"כז והשקה את המים והיתה אם נטמאה ותמעל מעל באישה--ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה"},{"number":28,"verse":"כח ואם לא נטמאה האשה וטהרה הוא--ונקתה ונזרעה זרע"},{"number":29,"verse":"כט זאת תורת הקנאת אשר תשטה אשה תחת אישה ונטמאה"},{"number":30,"verse":"ל או איש אשר תעבר עליו רוח קנאה--וקנא את אשתו והעמיד את האשה לפני יהוה ועשה לה הכהן את כל התורה הזאת"},{"number":31,"verse":"לא ונקה האיש מעון והאשה ההוא תשא את עונה {פ}"}]}