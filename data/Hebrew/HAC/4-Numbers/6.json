{"bibleAbbr":"HAC","bookName":"Numbers","bookEnglishName":"Numbers","chapterNumber":6,"verses":[{"number":1,"verse":"א וידבר יהוה אל משה לאמר"},{"number":2,"verse":"ב דבר אל בני ישראל ואמרת אלהם איש או אשה כי יפלא לנדר נדר נזיר--להזיר ליהוה"},{"number":3,"verse":"ג מיין ושכר יזיר חמץ יין וחמץ שכר לא ישתה וכל משרת ענבים לא ישתה וענבים לחים ויבשים לא יאכל"},{"number":4,"verse":"ד כל ימי נזרו מכל אשר יעשה מגפן היין מחרצנים ועד זג--לא יאכל"},{"number":5,"verse":"ה כל ימי נדר נזרו תער לא יעבר על ראשו עד מלאת הימם אשר יזיר ליהוה קדש יהיה--גדל פרע שער ראשו"},{"number":6,"verse":"ו כל ימי הזירו ליהוה על נפש מת לא יבא"},{"number":7,"verse":"ז לאביו ולאמו לאחיו ולאחתו--לא יטמא להם במתם כי נזר אלהיו על ראשו"},{"number":8,"verse":"ח כל ימי נזרו קדש הוא ליהוה"},{"number":9,"verse":"ט וכי ימות מת עליו בפתע פתאם וטמא ראש נזרו--וגלח ראשו ביום טהרתו ביום השביעי יגלחנו"},{"number":10,"verse":"י וביום השמיני יבא שתי תרים או שני בני יונה אל הכהן--אל פתח אהל מועד"},{"number":11,"verse":"יא ועשה הכהן אחד לחטאת ואחד לעלה וכפר עליו מאשר חטא על הנפש וקדש את ראשו ביום ההוא"},{"number":12,"verse":"יב והזיר ליהוה את ימי נזרו והביא כבש בן שנתו לאשם והימים הראשנים יפלו כי טמא נזרו"},{"number":13,"verse":"יג וזאת תורת הנזיר ביום מלאת ימי נזרו יביא אתו אל פתח אהל מועד"},{"number":14,"verse":"יד והקריב את קרבנו ליהוה כבש בן שנתו תמים אחד לעלה וכבשה אחת בת שנתה תמימה לחטאת ואיל אחד תמים לשלמים"},{"number":15,"verse":"טו וסל מצות סלת חלת בלולת בשמן ורקיקי מצות משחים בשמן ומנחתם ונסכיהם"},{"number":16,"verse":"טז והקריב הכהן לפני יהוה ועשה את חטאתו ואת עלתו"},{"number":17,"verse":"יז ואת האיל יעשה זבח שלמים ליהוה על סל המצות ועשה הכהן את מנחתו ואת נסכו"},{"number":18,"verse":"יח וגלח הנזיר פתח אהל מועד--את ראש נזרו ולקח את שער ראש נזרו ונתן על האש אשר תחת זבח השלמים"},{"number":19,"verse":"יט ולקח הכהן את הזרע בשלה מן האיל וחלת מצה אחת מן הסל ורקיק מצה אחד ונתן על כפי הנזיר אחר התגלחו את נזרו"},{"number":20,"verse":"כ והניף אותם הכהן תנופה לפני יהוה--קדש הוא לכהן על חזה התנופה ועל שוק התרומה ואחר ישתה הנזיר יין"},{"number":21,"verse":"כא זאת תורת הנזיר אשר ידר קרבנו ליהוה על נזרו מלבד אשר תשיג ידו כפי נדרו אשר ידר--כן יעשה על תורת נזרו {פ}"},{"number":22,"verse":"כב וידבר יהוה אל משה לאמר"},{"number":23,"verse":"כג דבר אל אהרן ואל בניו לאמר כה תברכו את בני ישראל אמור להם {ס}"},{"number":24,"verse":"כד יברכך יהוה וישמרך {ס}"},{"number":25,"verse":"כה יאר יהוה פניו אליך ויחנך {ס}"},{"number":26,"verse":"כו ישא יהוה פניו אליך וישם לך שלום {ס}"},{"number":27,"verse":"כז ושמו את שמי על בני ישראל ואני אברכם {ס}"}]}