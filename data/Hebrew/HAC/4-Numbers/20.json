{"bibleAbbr":"HAC","bookName":"Numbers","bookEnglishName":"Numbers","chapterNumber":20,"verses":[{"number":1,"verse":"א ויבאו בני ישראל כל העדה מדבר צן בחדש הראשון וישב העם בקדש ותמת שם מרים ותקבר שם"},{"number":2,"verse":"ב ולא היה מים לעדה ויקהלו על משה ועל אהרן"},{"number":3,"verse":"ג וירב העם עם משה ויאמרו לאמר ולו גוענו בגוע אחינו לפני יהוה"},{"number":4,"verse":"ד ולמה הבאתם את קהל יהוה אל המדבר הזה למות שם אנחנו ובעירנו"},{"number":5,"verse":"ה ולמה העליתנו ממצרים להביא אתנו אל המקום הרע הזה לא מקום זרע ותאנה וגפן ורמון ומים אין לשתות"},{"number":6,"verse":"ו ויבא משה ואהרן מפני הקהל אל פתח אהל מועד ויפלו על פניהם וירא כבוד יהוה אליהם {פ}"},{"number":7,"verse":"ז וידבר יהוה אל משה לאמר"},{"number":8,"verse":"ח קח את המטה והקהל את העדה אתה ואהרן אחיך ודברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם"},{"number":9,"verse":"ט ויקח משה את המטה מלפני יהוה כאשר צוהו"},{"number":10,"verse":"י ויקהלו משה ואהרן את הקהל--אל פני הסלע ויאמר להם שמעו נא המרים--המן הסלע הזה נוציא לכם מים"},{"number":11,"verse":"יא וירם משה את ידו ויך את הסלע במטהו--פעמים ויצאו מים רבים ותשת העדה ובעירם {ס}"},{"number":12,"verse":"יב ויאמר יהוה אל משה ואל אהרן יען לא האמנתם בי להקדישני לעיני בני ישראל--לכן לא תביאו את הקהל הזה אל הארץ אשר נתתי להם"},{"number":13,"verse":"יג המה מי מריבה אשר רבו בני ישראל את יהוה ויקדש בם {ס}"},{"number":14,"verse":"יד וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו"},{"number":15,"verse":"טו וירדו אבתינו מצרימה ונשב במצרים ימים רבים וירעו לנו מצרים ולאבתינו"},{"number":16,"verse":"טז ונצעק אל יהוה וישמע קלנו וישלח מלאך ויצאנו ממצרים והנה אנחנו בקדש עיר קצה גבולך"},{"number":17,"verse":"יז נעברה נא בארצך לא נעבר בשדה ובכרם ולא נשתה מי באר דרך המלך נלך לא נטה ימין ושמאול עד אשר נעבר גבלך"},{"number":18,"verse":"יח ויאמר אליו אדום לא תעבר בי--פן בחרב אצא לקראתך"},{"number":19,"verse":"יט ויאמרו אליו בני ישראל במסלה נעלה ואם מימיך נשתה אני ומקני ונתתי מכרם רק אין דבר ברגלי אעברה"},{"number":20,"verse":"כ ויאמר לא תעבר ויצא אדום לקראתו בעם כבד וביד חזקה"},{"number":21,"verse":"כא וימאן אדום נתן את ישראל עבר בגבלו ויט ישראל מעליו {פ}"},{"number":22,"verse":"כב ויסעו מקדש ויבאו בני ישראל כל העדה הר ההר"},{"number":23,"verse":"כג ויאמר יהוה אל משה ואל אהרן בהר ההר על גבול ארץ אדום לאמר"},{"number":24,"verse":"כד יאסף אהרן אל עמיו כי לא יבא אל הארץ אשר נתתי לבני ישראל--על אשר מריתם את פי למי מריבה"},{"number":25,"verse":"כה קח את אהרן ואת אלעזר בנו והעל אתם הר ההר"},{"number":26,"verse":"כו והפשט את אהרן את בגדיו והלבשתם את אלעזר בנו ואהרן יאסף ומת שם"},{"number":27,"verse":"כז ויעש משה כאשר צוה יהוה ויעלו אל הר ההר לעיני כל העדה"},{"number":28,"verse":"כח ויפשט משה את אהרן את בגדיו וילבש אתם את אלעזר בנו וימת אהרן שם בראש ההר וירד משה ואלעזר מן ההר"},{"number":29,"verse":"כט ויראו כל העדה כי גוע אהרן ויבכו את אהרן שלשים יום כל בית ישראל {ס}"}]}