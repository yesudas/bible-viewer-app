{"bibleAbbr":"HAC","bookName":"Numbers","bookEnglishName":"Numbers","chapterNumber":22,"verses":[{"number":1,"verse":"א ויסעו בני ישראל ויחנו בערבות מואב מעבר לירדן ירחו {ס}"},{"number":2,"verse":"ב וירא בלק בן צפור את כל אשר עשה ישראל לאמרי"},{"number":3,"verse":"ג ויגר מואב מפני העם מאד--כי רב הוא ויקץ מואב מפני בני ישראל"},{"number":4,"verse":"ד ויאמר מואב אל זקני מדין עתה ילחכו הקהל את כל סביבתינו כלחך השור את ירק השדה ובלק בן צפור מלך למואב בעת ההוא"},{"number":5,"verse":"ה וישלח מלאכים אל בלעם בן בער פתורה אשר על הנהר ארץ בני עמו--לקרא לו לאמר הנה עם יצא ממצרים הנה כסה את עין הארץ והוא ישב ממלי"},{"number":6,"verse":"ו ועתה לכה נא ארה לי את העם הזה כי עצום הוא ממני--אולי אוכל נכה בו ואגרשנו מן הארץ כי ידעתי את אשר תברך מברך ואשר תאר יואר"},{"number":7,"verse":"ז וילכו זקני מואב וזקני מדין וקסמים בידם ויבאו אל בלעם וידברו אליו דברי בלק"},{"number":8,"verse":"ח ויאמר אליהם לינו פה הלילה והשבתי אתכם דבר כאשר ידבר יהוה אלי וישבו שרי מואב עם בלעם"},{"number":9,"verse":"ט ויבא אלהים אל בלעם ויאמר מי האנשים האלה עמך"},{"number":10,"verse":"י ויאמר בלעם אל האלהים בלק בן צפר מלך מואב שלח אלי"},{"number":11,"verse":"יא הנה העם היצא ממצרים ויכס את עין הארץ עתה לכה קבה לי אתו--אולי אוכל להלחם בו וגרשתיו"},{"number":12,"verse":"יב ויאמר אלהים אל בלעם לא תלך עמהם לא תאר את העם כי ברוך הוא"},{"number":13,"verse":"יג ויקם בלעם בבקר ויאמר אל שרי בלק לכו אל ארצכם כי מאן יהוה לתתי להלך עמכם"},{"number":14,"verse":"יד ויקומו שרי מואב ויבאו אל בלק ויאמרו מאן בלעם הלך עמנו"},{"number":15,"verse":"טו ויסף עוד בלק שלח שרים רבים ונכבדים מאלה"},{"number":16,"verse":"טז ויבאו אל בלעם ויאמרו לו כה אמר בלק בן צפור אל נא תמנע מהלך אלי"},{"number":17,"verse":"יז כי כבד אכבדך מאד וכל אשר תאמר אלי אעשה ולכה נא קבה לי את העם הזה"},{"number":18,"verse":"יח ויען בלעם ויאמר אל עבדי בלק אם יתן לי בלק מלא ביתו כסף וזהב--לא אוכל לעבר את פי יהוה אלהי לעשות קטנה או גדולה"},{"number":19,"verse":"יט ועתה שבו נא בזה גם אתם--הלילה ואדעה מה יסף יהוה דבר עמי"},{"number":20,"verse":"כ ויבא אלהים אל בלעם לילה ויאמר לו אם לקרא לך באו האנשים קום לך אתם ואך את הדבר אשר אדבר אליך--אתו תעשה"},{"number":21,"verse":"כא ויקם בלעם בבקר ויחבש את אתנו וילך עם שרי מואב"},{"number":22,"verse":"כב ויחר אף אלהים כי הולך הוא ויתיצב מלאך יהוה בדרך לשטן לו והוא רכב על אתנו ושני נעריו עמו"},{"number":23,"verse":"כג ותרא האתון את מלאך יהוה נצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטתה הדרך"},{"number":24,"verse":"כד ויעמד מלאך יהוה במשעול הכרמים--גדר מזה וגדר מזה"},{"number":25,"verse":"כה ותרא האתון את מלאך יהוה ותלחץ אל הקיר ותלחץ את רגל בלעם אל הקיר ויסף להכתה"},{"number":26,"verse":"כו ויוסף מלאך יהוה עבור ויעמד במקום צר אשר אין דרך לנטות ימין ושמאול"},{"number":27,"verse":"כז ותרא האתון את מלאך יהוה ותרבץ תחת בלעם ויחר אף בלעם ויך את האתון במקל"},{"number":28,"verse":"כח ויפתח יהוה את פי האתון ותאמר לבלעם מה עשיתי לך כי הכיתני זה שלש רגלים"},{"number":29,"verse":"כט ויאמר בלעם לאתון כי התעללת בי לו יש חרב בידי כי עתה הרגתיך"},{"number":30,"verse":"ל ותאמר האתון אל בלעם הלוא אנכי אתנך אשר רכבת עלי מעודך עד היום הזה--ההסכן הסכנתי לעשות לך כה ויאמר לא"},{"number":31,"verse":"לא ויגל יהוה את עיני בלעם וירא את מלאך יהוה נצב בדרך וחרבו שלפה בידו ויקד וישתחו לאפיו"},{"number":32,"verse":"לב ויאמר אליו מלאך יהוה על מה הכית את אתנך זה שלוש רגלים הנה אנכי יצאתי לשטן כי ירט הדרך לנגדי"},{"number":33,"verse":"לג ותראני האתון ותט לפני זה שלש רגלים אולי נטתה מפני כי עתה גם אתכה הרגתי ואותה החייתי"},{"number":34,"verse":"לד ויאמר בלעם אל מלאך יהוה חטאתי--כי לא ידעתי כי אתה נצב לקראתי בדרך ועתה אם רע בעיניך אשובה לי"},{"number":35,"verse":"לה ויאמר מלאך יהוה אל בלעם לך עם האנשים ואפס את הדבר אשר אדבר אליך אתו תדבר וילך בלעם עם שרי בלק"},{"number":36,"verse":"לו וישמע בלק כי בא בלעם ויצא לקראתו אל עיר מואב אשר על גבול ארנן אשר בקצה הגבול"},{"number":37,"verse":"לז ויאמר בלק אל בלעם הלא שלח שלחתי אליך לקרא לך--למה לא הלכת אלי האמנם לא אוכל כבדך"},{"number":38,"verse":"לח ויאמר בלעם אל בלק הנה באתי אליך--עתה היכל אוכל דבר מאומה הדבר אשר ישים אלהים בפי--אתו אדבר"},{"number":39,"verse":"לט וילך בלעם עם בלק ויבאו קרית חצות"},{"number":40,"verse":"מ ויזבח בלק בקר וצאן וישלח לבלעם ולשרים אשר אתו"},{"number":41,"verse":"מא ויהי בבקר--ויקח בלק את בלעם ויעלהו במות בעל וירא משם קצה העם"}]}