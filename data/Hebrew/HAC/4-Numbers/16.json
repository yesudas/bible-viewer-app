{"bibleAbbr":"HAC","bookName":"Numbers","bookEnglishName":"Numbers","chapterNumber":16,"verses":[{"number":1,"verse":"א ויקח קרח בן יצהר בן קהת בן לוי ודתן ואבירם בני אליאב ואון בן פלת--בני ראובן"},{"number":2,"verse":"ב ויקמו לפני משה ואנשים מבני ישראל חמשים ומאתים נשיאי עדה קראי מועד אנשי שם"},{"number":3,"verse":"ג ויקהלו על משה ועל אהרן ויאמרו אלהם רב לכם--כי כל העדה כלם קדשים ובתוכם יהוה ומדוע תתנשאו על קהל יהוה"},{"number":4,"verse":"ד וישמע משה ויפל על פניו"},{"number":5,"verse":"ה וידבר אל קרח ואל כל עדתו לאמר בקר וידע יהוה את אשר לו ואת הקדוש והקריב אליו ואת אשר יבחר בו יקריב אליו"},{"number":6,"verse":"ו זאת עשו קחו לכם מחתות קרח וכל עדתו"},{"number":7,"verse":"ז ותנו בהן אש ושימו עליהן קטרת לפני יהוה מחר והיה האיש אשר יבחר יהוה הוא הקדוש רב לכם בני לוי"},{"number":8,"verse":"ח ויאמר משה אל קרח שמעו נא בני לוי"},{"number":9,"verse":"ט המעט מכם כי הבדיל אלהי ישראל אתכם מעדת ישראל להקריב אתכם אליו--לעבד את עבדת משכן יהוה ולעמד לפני העדה לשרתם"},{"number":10,"verse":"י ויקרב אתך ואת כל אחיך בני לוי אתך ובקשתם גם כהנה"},{"number":11,"verse":"יא לכן אתה וכל עדתך--הנעדים על יהוה ואהרן מה הוא כי תלונו (תלינו) עליו"},{"number":12,"verse":"יב וישלח משה לקרא לדתן ולאבירם בני אליאב ויאמרו לא נעלה"},{"number":13,"verse":"יג המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר"},{"number":14,"verse":"יד אף לא אל ארץ זבת חלב ודבש הביאתנו ותתן לנו נחלת שדה וכרם העיני האנשים ההם תנקר--לא נעלה"},{"number":15,"verse":"טו ויחר למשה מאד ויאמר אל יהוה אל תפן אל מנחתם לא חמור אחד מהם נשאתי ולא הרעתי את אחד מהם"},{"number":16,"verse":"טז ויאמר משה אל קרח אתה וכל עדתך היו לפני יהוה אתה והם ואהרן מחר"},{"number":17,"verse":"יז וקחו איש מחתתו ונתתם עליהם קטרת והקרבתם לפני יהוה איש מחתתו חמשים ומאתים מחתת ואתה ואהרן איש מחתתו"},{"number":18,"verse":"יח ויקחו איש מחתתו ויתנו עליהם אש וישימו עליהם קטרת ויעמדו פתח אהל מועד--ומשה ואהרן"},{"number":19,"verse":"יט ויקהל עליהם קרח את כל העדה אל פתח אהל מועד וירא כבוד יהוה אל כל העדה {ס}"},{"number":20,"verse":"כ וידבר יהוה אל משה ואל אהרן לאמר"},{"number":21,"verse":"כא הבדלו מתוך העדה הזאת ואכלה אתם כרגע"},{"number":22,"verse":"כב ויפלו על פניהם ויאמרו אל אלהי הרוחת לכל בשר האיש אחד יחטא ועל כל העדה תקצף {ס}"},{"number":23,"verse":"כג וידבר יהוה אל משה לאמר"},{"number":24,"verse":"כד דבר אל העדה לאמר העלו מסביב למשכן קרח דתן ואבירם"},{"number":25,"verse":"כה ויקם משה וילך אל דתן ואבירם וילכו אחריו זקני ישראל"},{"number":26,"verse":"כו וידבר אל העדה לאמר סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאתם"},{"number":27,"verse":"כז ויעלו מעל משכן קרח דתן ואבירם--מסביב ודתן ואבירם יצאו נצבים פתח אהליהם ונשיהם ובניהם וטפם"},{"number":28,"verse":"כח ויאמר משה בזאת תדעון כי יהוה שלחני לעשות את כל המעשים האלה כי לא מלבי"},{"number":29,"verse":"כט אם כמות כל האדם ימתון אלה ופקדת כל האדם יפקד עליהם--לא יהוה שלחני"},{"number":30,"verse":"ל ואם בריאה יברא יהוה ופצתה האדמה את פיה ובלעה אתם ואת כל אשר להם וירדו חיים שאלה--וידעתם כי נאצו האנשים האלה את יהוה"},{"number":31,"verse":"לא ויהי ככלתו לדבר את כל הדברים האלה ותבקע האדמה אשר תחתיהם"},{"number":32,"verse":"לב ותפתח הארץ את פיה ותבלע אתם ואת בתיהם ואת כל האדם אשר לקרח ואת כל הרכוש"},{"number":33,"verse":"לג וירדו הם וכל אשר להם חיים--שאלה ותכס עליהם הארץ ויאבדו מתוך הקהל"},{"number":34,"verse":"לד וכל ישראל אשר סביבתיהם--נסו לקלם כי אמרו פן תבלענו הארץ"},{"number":35,"verse":"לה ואש יצאה מאת יהוה ותאכל את החמשים ומאתים איש מקריבי הקטרת {ס}"}]}