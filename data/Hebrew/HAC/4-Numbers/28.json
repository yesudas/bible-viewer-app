{"bibleAbbr":"HAC","bookName":"Numbers","bookEnglishName":"Numbers","chapterNumber":28,"verses":[{"number":1,"verse":"א וידבר יהוה אל משה לאמר"},{"number":2,"verse":"ב צו את בני ישראל ואמרת אלהם את קרבני לחמי לאשי ריח ניחחי תשמרו להקריב לי במועדו"},{"number":3,"verse":"ג ואמרת להם--זה האשה אשר תקריבו ליהוה כבשים בני שנה תמימם שנים ליום עלה תמיד"},{"number":4,"verse":"ד את הכבש אחד תעשה בבקר ואת הכבש השני תעשה בין הערבים"},{"number":5,"verse":"ה ועשירית האיפה סלת למנחה בלולה בשמן כתית רביעת ההין"},{"number":6,"verse":"ו עלת תמיד--העשיה בהר סיני לריח ניחח אשה ליהוה"},{"number":7,"verse":"ז ונסכו רביעת ההין לכבש האחד בקדש הסך נסך שכר--ליהוה"},{"number":8,"verse":"ח ואת הכבש השני תעשה בין הערבים כמנחת הבקר וכנסכו תעשה אשה ריח ניחח ליהוה {פ}"},{"number":9,"verse":"ט וביום השבת--שני כבשים בני שנה תמימם ושני עשרנים סלת מנחה בלולה בשמן--ונסכו"},{"number":10,"verse":"י עלת שבת בשבתו על עלת התמיד ונסכה {פ}"},{"number":11,"verse":"יא ובראשי חדשיכם--תקריבו עלה ליהוה פרים בני בקר שנים ואיל אחד כבשים בני שנה שבעה תמימם"},{"number":12,"verse":"יב ושלשה עשרנים סלת מנחה בלולה בשמן לפר האחד ושני עשרנים סלת מנחה בלולה בשמן לאיל האחד"},{"number":13,"verse":"יג ועשרן עשרון סלת מנחה בלולה בשמן לכבש האחד עלה ריח ניחח אשה ליהוה"},{"number":14,"verse":"יד ונסכיהם חצי ההין יהיה לפר ושלישת ההין לאיל ורביעת ההין לכבש--יין זאת עלת חדש בחדשו לחדשי השנה"},{"number":15,"verse":"טו ושעיר עזים אחד לחטאת ליהוה על עלת התמיד יעשה ונסכו {ס}"},{"number":16,"verse":"טז ובחדש הראשון בארבעה עשר יום--לחדש פסח ליהוה"},{"number":17,"verse":"יז ובחמשה עשר יום לחדש הזה חג שבעת ימים מצות יאכל"},{"number":18,"verse":"יח ביום הראשון מקרא קדש כל מלאכת עבדה לא תעשו"},{"number":19,"verse":"יט והקרבתם אשה עלה ליהוה פרים בני בקר שנים ואיל אחד ושבעה כבשים בני שנה תמימם יהיו לכם"},{"number":20,"verse":"כ ומנחתם--סלת בלולה בשמן שלשה עשרנים לפר ושני עשרנים לאיל--תעשו"},{"number":21,"verse":"כא עשרון עשרון תעשה לכבש האחד--לשבעת הכבשים"},{"number":22,"verse":"כב ושעיר חטאת אחד לכפר עליכם"},{"number":23,"verse":"כג מלבד עלת הבקר אשר לעלת התמיד--תעשו את אלה"},{"number":24,"verse":"כד כאלה תעשו ליום שבעת ימים--לחם אשה ריח ניחח ליהוה על עולת התמיד יעשה ונסכו"},{"number":25,"verse":"כה וביום השביעי--מקרא קדש יהיה לכם כל מלאכת עבדה לא תעשו {ס}"},{"number":26,"verse":"כו וביום הבכורים בהקריבכם מנחה חדשה ליהוה--בשבעתיכם מקרא קדש יהיה לכם כל מלאכת עבדה לא תעשו"},{"number":27,"verse":"כז והקרבתם עולה לריח ניחח ליהוה--פרים בני בקר שנים איל אחד שבעה כבשים בני שנה"},{"number":28,"verse":"כח ומנחתם--סלת בלולה בשמן שלשה עשרנים לפר האחד שני עשרנים לאיל האחד"},{"number":29,"verse":"כט עשרון עשרון לכבש האחד--לשבעת הכבשים"},{"number":30,"verse":"ל שעיר עזים אחד לכפר עליכם"},{"number":31,"verse":"לא מלבד עלת התמיד ומנחתו--תעשו תמימם יהיו לכם ונסכיהם {פ}"}]}