{"bibleAbbr":"HAC","bookName":"Genesis","bookEnglishName":"Genesis","chapterNumber":3,"verses":[{"number":1,"verse":"א והנחש היה ערום מכל חית השדה אשר עשה יהוה אלהים ויאמר אל האשה אף כי אמר אלהים לא תאכלו מכל עץ הגן"},{"number":2,"verse":"ב ותאמר האשה אל הנחש מפרי עץ הגן נאכל"},{"number":3,"verse":"ג ומפרי העץ אשר בתוך הגן--אמר אלהים לא תאכלו ממנו ולא תגעו בו פן תמתון"},{"number":4,"verse":"ד ויאמר הנחש אל האשה לא מות תמתון"},{"number":5,"verse":"ה כי ידע אלהים כי ביום אכלכם ממנו ונפקחו עיניכם והייתם כאלהים ידעי טוב ורע"},{"number":6,"verse":"ו ותרא האשה כי טוב העץ למאכל וכי תאוה הוא לעינים ונחמד העץ להשכיל ותקח מפריו ותאכל ותתן גם לאישה עמה ויאכל"},{"number":7,"verse":"ז ותפקחנה עיני שניהם וידעו כי עירמם הם ויתפרו עלה תאנה ויעשו להם חגרת"},{"number":8,"verse":"ח וישמעו את קול יהוה אלהים מתהלך בגן--לרוח היום ויתחבא האדם ואשתו מפני יהוה אלהים בתוך עץ הגן"},{"number":9,"verse":"ט ויקרא יהוה אלהים אל האדם ויאמר לו איכה"},{"number":10,"verse":"י ויאמר את קלך שמעתי בגן ואירא כי עירם אנכי ואחבא"},{"number":11,"verse":"יא ויאמר--מי הגיד לך כי עירם אתה המן העץ אשר צויתיך לבלתי אכל ממנו--אכלת"},{"number":12,"verse":"יב ויאמר האדם האשה אשר נתתה עמדי הוא נתנה לי מן העץ ואכל"},{"number":13,"verse":"יג ויאמר יהוה אלהים לאשה מה זאת עשית ותאמר האשה הנחש השיאני ואכל"},{"number":14,"verse":"יד ויאמר יהוה אלהים אל הנחש כי עשית זאת ארור אתה מכל הבהמה ומכל חית השדה על גחנך תלך ועפר תאכל כל ימי חייך"},{"number":15,"verse":"טו ואיבה אשית בינך ובין האשה ובין זרעך ובין זרעה הוא ישופך ראש ואתה תשופנו עקב {ס}"},{"number":16,"verse":"טז אל האשה אמר הרבה ארבה עצבונך והרנך--בעצב תלדי בנים ואל אישך תשוקתך והוא ימשל בך {ס}"},{"number":17,"verse":"יז ולאדם אמר כי שמעת לקול אשתך ותאכל מן העץ אשר צויתיך לאמר לא תאכל ממנו--ארורה האדמה בעבורך בעצבון תאכלנה כל ימי חייך"},{"number":18,"verse":"יח וקוץ ודרדר תצמיח לך ואכלת את עשב השדה"},{"number":19,"verse":"יט בזעת אפיך תאכל לחם עד שובך אל האדמה כי ממנה לקחת כי עפר אתה ואל עפר תשוב"},{"number":20,"verse":"כ ויקרא האדם שם אשתו חוה כי הוא היתה אם כל חי"},{"number":21,"verse":"כא ויעש יהוה אלהים לאדם ולאשתו כתנות עור--וילבשם {פ}"},{"number":22,"verse":"כב ויאמר יהוה אלהים הן האדם היה כאחד ממנו לדעת טוב ורע ועתה פן ישלח ידו ולקח גם מעץ החיים ואכל וחי לעלם"},{"number":23,"verse":"כג וישלחהו יהוה אלהים מגן עדן--לעבד את האדמה אשר לקח משם"},{"number":24,"verse":"כד ויגרש את האדם וישכן מקדם לגן עדן את הכרבים ואת להט החרב המתהפכת לשמר את דרך עץ החיים {ס}"}]}