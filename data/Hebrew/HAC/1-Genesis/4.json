{"bibleAbbr":"HAC","bookName":"Genesis","bookEnglishName":"Genesis","chapterNumber":4,"verses":[{"number":1,"verse":"א והאדם ידע את חוה אשתו ותהר ותלד את קין ותאמר קניתי איש את יהוה"},{"number":2,"verse":"ב ותסף ללדת את אחיו את הבל ויהי הבל רעה צאן וקין היה עבד אדמה"},{"number":3,"verse":"ג ויהי מקץ ימים ויבא קין מפרי האדמה מנחה--ליהוה"},{"number":4,"verse":"ד והבל הביא גם הוא מבכרות צאנו ומחלבהן וישע יהוה אל הבל ואל מנחתו"},{"number":5,"verse":"ה ואל קין ואל מנחתו לא שעה ויחר לקין מאד ויפלו פניו"},{"number":6,"verse":"ו ויאמר יהוה אל קין למה חרה לך ולמה נפלו פניך"},{"number":7,"verse":"ז הלוא אם תיטיב שאת ואם לא תיטיב לפתח חטאת רבץ ואליך תשוקתו ואתה תמשל בו"},{"number":8,"verse":"ח ויאמר קין אל הבל אחיו ויהי בהיותם בשדה ויקם קין אל הבל אחיו ויהרגהו"},{"number":9,"verse":"ט ויאמר יהוה אל קין אי הבל אחיך ויאמר לא ידעתי השמר אחי אנכי"},{"number":10,"verse":"י ויאמר מה עשית קול דמי אחיך צעקים אלי מן האדמה"},{"number":11,"verse":"יא ועתה ארור אתה מן האדמה אשר פצתה את פיה לקחת את דמי אחיך מידך"},{"number":12,"verse":"יב כי תעבד את האדמה לא תסף תת כחה לך נע ונד תהיה בארץ"},{"number":13,"verse":"יג ויאמר קין אל יהוה גדול עוני מנשא"},{"number":14,"verse":"יד הן גרשת אתי היום מעל פני האדמה ומפניך אסתר והייתי נע ונד בארץ והיה כל מצאי יהרגני"},{"number":15,"verse":"טו ויאמר לו יהוה לכן כל הרג קין שבעתים יקם וישם יהוה לקין אות לבלתי הכות אתו כל מצאו"},{"number":16,"verse":"טז ויצא קין מלפני יהוה וישב בארץ נוד קדמת עדן"},{"number":17,"verse":"יז וידע קין את אשתו ותהר ותלד את חנוך ויהי בנה עיר ויקרא שם העיר כשם בנו חנוך"},{"number":18,"verse":"יח ויולד לחנוך את עירד ועירד ילד את מחויאל ומחייאל ילד את מתושאל ומתושאל ילד את למך"},{"number":19,"verse":"יט ויקח לו למך שתי נשים שם האחת עדה ושם השנית צלה"},{"number":20,"verse":"כ ותלד עדה את יבל הוא היה--אבי ישב אהל ומקנה"},{"number":21,"verse":"כא ושם אחיו יובל הוא היה--אבי כל תפש כנור ועוגב"},{"number":22,"verse":"כב וצלה גם הוא ילדה את תובל קין--לטש כל חרש נחשת וברזל ואחות תובל קין נעמה"},{"number":23,"verse":"כג ויאמר למך לנשיו עדה וצלה שמען קולי--נשי למך האזנה אמרתי כי איש הרגתי לפצעי וילד לחברתי"},{"number":24,"verse":"כד כי שבעתים יקם קין ולמך שבעים ושבעה"},{"number":25,"verse":"כה וידע אדם עוד את אשתו ותלד בן ותקרא את שמו שת כי שת לי אלהים זרע אחר--תחת הבל כי הרגו קין"},{"number":26,"verse":"כו ולשת גם הוא ילד בן ויקרא את שמו אנוש אז הוחל לקרא בשם יהוה {ס}"}]}