{"bibleAbbr":"HAC","bookName":"Genesis","bookEnglishName":"Genesis","chapterNumber":21,"verses":[{"number":1,"verse":"א ויהוה פקד את שרה כאשר אמר ויעש יהוה לשרה כאשר דבר"},{"number":2,"verse":"ב ותהר ותלד שרה לאברהם בן לזקניו למועד אשר דבר אתו אלהים"},{"number":3,"verse":"ג ויקרא אברהם את שם בנו הנולד לו אשר ילדה לו שרה--יצחק"},{"number":4,"verse":"ד וימל אברהם את יצחק בנו בן שמנת ימים כאשר צוה אתו אלהים"},{"number":5,"verse":"ה ואברהם בן מאת שנה בהולד לו את יצחק בנו"},{"number":6,"verse":"ו ותאמר שרה--צחק עשה לי אלהים כל השמע יצחק לי"},{"number":7,"verse":"ז ותאמר מי מלל לאברהם היניקה בנים שרה כי ילדתי בן לזקניו"},{"number":8,"verse":"ח ויגדל הילד ויגמל ויעש אברהם משתה גדול ביום הגמל את יצחק"},{"number":9,"verse":"ט ותרא שרה את בן הגר המצרית אשר ילדה לאברהם--מצחק"},{"number":10,"verse":"י ותאמר לאברהם גרש האמה הזאת ואת בנה כי לא יירש בן האמה הזאת עם בני עם יצחק"},{"number":11,"verse":"יא וירע הדבר מאד בעיני אברהם על אודת בנו"},{"number":12,"verse":"יב ויאמר אלהים אל אברהם אל ירע בעיניך על הנער ועל אמתך--כל אשר תאמר אליך שרה שמע בקלה כי ביצחק יקרא לך זרע"},{"number":13,"verse":"יג וגם את בן האמה לגוי אשימנו כי זרעך הוא"},{"number":14,"verse":"יד וישכם אברהם בבקר ויקח לחם וחמת מים ויתן אל הגר שם על שכמה ואת הילד--וישלחה ותלך ותתע במדבר באר שבע"},{"number":15,"verse":"טו ויכלו המים מן החמת ותשלך את הילד תחת אחד השיחם"},{"number":16,"verse":"טז ותלך ותשב לה מנגד הרחק כמטחוי קשת כי אמרה אל אראה במות הילד ותשב מנגד ותשא את קלה ותבך"},{"number":17,"verse":"יז וישמע אלהים את קול הנער ויקרא מלאך אלהים אל הגר מן השמים ויאמר לה מה לך הגר אל תיראי כי שמע אלהים אל קול הנער באשר הוא שם"},{"number":18,"verse":"יח קומי שאי את הנער והחזיקי את ידך בו כי לגוי גדול אשימנו"},{"number":19,"verse":"יט ויפקח אלהים את עיניה ותרא באר מים ותלך ותמלא את החמת מים ותשק את הנער"},{"number":20,"verse":"כ ויהי אלהים את הנער ויגדל וישב במדבר ויהי רבה קשת"},{"number":21,"verse":"כא וישב במדבר פארן ותקח לו אמו אשה מארץ מצרים {פ}"},{"number":22,"verse":"כב ויהי בעת ההוא ויאמר אבימלך ופיכל שר צבאו אל אברהם לאמר אלהים עמך בכל אשר אתה עשה"},{"number":23,"verse":"כג ועתה השבעה לי באלהים הנה אם תשקר לי ולניני ולנכדי כחסד אשר עשיתי עמך תעשה עמדי ועם הארץ אשר גרתה בה"},{"number":24,"verse":"כד ויאמר אברהם אנכי אשבע"},{"number":25,"verse":"כה והוכח אברהם את אבימלך על אדות באר המים אשר גזלו עבדי אבימלך"},{"number":26,"verse":"כו ויאמר אבימלך--לא ידעתי מי עשה את הדבר הזה וגם אתה לא הגדת לי וגם אנכי לא שמעתי--בלתי היום"},{"number":27,"verse":"כז ויקח אברהם צאן ובקר ויתן לאבימלך ויכרתו שניהם ברית"},{"number":28,"verse":"כח ויצב אברהם את שבע כבשת הצאן--לבדהן"},{"number":29,"verse":"כט ויאמר אבימלך אל אברהם מה הנה שבע כבשת האלה אשר הצבת לבדנה"},{"number":30,"verse":"ל ויאמר--כי את שבע כבשת תקח מידי בעבור תהיה לי לעדה כי חפרתי את הבאר הזאת"},{"number":31,"verse":"לא על כן קרא למקום ההוא--באר שבע כי שם נשבעו שניהם"},{"number":32,"verse":"לב ויכרתו ברית בבאר שבע ויקם אבימלך ופיכל שר צבאו וישבו אל ארץ פלשתים"},{"number":33,"verse":"לג ויטע אשל בבאר שבע ויקרא שם--בשם יהוה אל עולם"},{"number":34,"verse":"לד ויגר אברהם בארץ פלשתים ימים רבים {פ}"}]}