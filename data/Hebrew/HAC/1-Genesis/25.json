{"bibleAbbr":"HAC","bookName":"Genesis","bookEnglishName":"Genesis","chapterNumber":25,"verses":[{"number":1,"verse":"א ויסף אברהם ויקח אשה ושמה קטורה"},{"number":2,"verse":"ב ותלד לו את זמרן ואת יקשן ואת מדן ואת מדין--ואת ישבק ואת שוח"},{"number":3,"verse":"ג ויקשן ילד את שבא ואת דדן ובני דדן היו אשורם ולטושם ולאמים"},{"number":4,"verse":"ד ובני מדין עיפה ועפר וחנך ואבידע ואלדעה כל אלה בני קטורה"},{"number":5,"verse":"ה ויתן אברהם את כל אשר לו ליצחק"},{"number":6,"verse":"ו ולבני הפילגשים אשר לאברהם נתן אברהם מתנת וישלחם מעל יצחק בנו בעודנו חי קדמה אל ארץ קדם"},{"number":7,"verse":"ז ואלה ימי שני חיי אברהם--אשר חי מאת שנה ושבעים שנה וחמש שנים"},{"number":8,"verse":"ח ויגוע וימת אברהם בשיבה טובה זקן ושבע ויאסף אל עמיו"},{"number":9,"verse":"ט ויקברו אתו יצחק וישמעאל בניו אל מערת המכפלה אל שדה עפרן בן צחר החתי אשר על פני ממרא"},{"number":10,"verse":"י השדה אשר קנה אברהם מאת בני חת--שמה קבר אברהם ושרה אשתו"},{"number":11,"verse":"יא ויהי אחרי מות אברהם ויברך אלהים את יצחק בנו וישב יצחק עם באר לחי ראי {פ}"},{"number":12,"verse":"יב ואלה תלדת ישמעאל בן אברהם אשר ילדה הגר המצרית שפחת שרה--לאברהם"},{"number":13,"verse":"יג ואלה שמות בני ישמעאל בשמתם לתולדתם בכר ישמעאל נבית וקדר ואדבאל ומבשם"},{"number":14,"verse":"יד ומשמע ודומה ומשא"},{"number":15,"verse":"טו חדד ותימא יטור נפיש וקדמה"},{"number":16,"verse":"טז אלה הם בני ישמעאל ואלה שמתם בחצריהם ובטירתם--שנים עשר נשיאם לאמתם"},{"number":17,"verse":"יז ואלה שני חיי ישמעאל--מאת שנה ושלשים שנה ושבע שנים ויגוע וימת ויאסף אל עמיו"},{"number":18,"verse":"יח וישכנו מחוילה עד שור אשר על פני מצרים באכה אשורה על פני כל אחיו נפל {פ}"},{"number":19,"verse":"יט ואלה תולדת יצחק בן אברהם אברהם הוליד את יצחק"},{"number":20,"verse":"כ ויהי יצחק בן ארבעים שנה בקחתו את רבקה בת בתואל הארמי מפדן ארם--אחות לבן הארמי לו לאשה"},{"number":21,"verse":"כא ויעתר יצחק ליהוה לנכח אשתו כי עקרה הוא ויעתר לו יהוה ותהר רבקה אשתו"},{"number":22,"verse":"כב ויתרצצו הבנים בקרבה ותאמר אם כן למה זה אנכי ותלך לדרש את יהוה"},{"number":23,"verse":"כג ויאמר יהוה לה שני גיים (גוים) בבטנך ושני לאמים ממעיך יפרדו ולאם מלאם יאמץ ורב יעבד צעיר"},{"number":24,"verse":"כד וימלאו ימיה ללדת והנה תומם בבטנה"},{"number":25,"verse":"כה ויצא הראשון אדמוני כלו כאדרת שער ויקראו שמו עשו"},{"number":26,"verse":"כו ואחרי כן יצא אחיו וידו אחזת בעקב עשו ויקרא שמו יעקב ויצחק בן ששים שנה בלדת אתם"},{"number":27,"verse":"כז ויגדלו הנערים ויהי עשו איש ידע ציד איש שדה ויעקב איש תם ישב אהלים"},{"number":28,"verse":"כח ויאהב יצחק את עשו כי ציד בפיו ורבקה אהבת את יעקב"},{"number":29,"verse":"כט ויזד יעקב נזיד ויבא עשו מן השדה והוא עיף"},{"number":30,"verse":"ל ויאמר עשו אל יעקב הלעיטני נא מן האדם האדם הזה--כי עיף אנכי על כן קרא שמו אדום"},{"number":31,"verse":"לא ויאמר יעקב מכרה כיום את בכרתך לי"},{"number":32,"verse":"לב ויאמר עשו הנה אנכי הולך למות ולמה זה לי בכרה"},{"number":33,"verse":"לג ויאמר יעקב השבעה לי כיום וישבע לו וימכר את בכרתו ליעקב"},{"number":34,"verse":"לד ויעקב נתן לעשו לחם ונזיד עדשים ויאכל וישת ויקם וילך ויבז עשו את הבכרה {פ}"}]}