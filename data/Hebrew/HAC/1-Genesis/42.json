{"bibleAbbr":"HAC","bookName":"Genesis","bookEnglishName":"Genesis","chapterNumber":42,"verses":[{"number":1,"verse":"א וירא יעקב כי יש שבר במצרים ויאמר יעקב לבניו למה תתראו"},{"number":2,"verse":"ב ויאמר--הנה שמעתי כי יש שבר במצרים רדו שמה ושברו לנו משם ונחיה ולא נמות"},{"number":3,"verse":"ג וירדו אחי יוסף עשרה לשבר בר ממצרים"},{"number":4,"verse":"ד ואת בנימין אחי יוסף לא שלח יעקב את אחיו כי אמר פן יקראנו אסון"},{"number":5,"verse":"ה ויבאו בני ישראל לשבר בתוך הבאים כי היה הרעב בארץ כנען"},{"number":6,"verse":"ו ויוסף הוא השליט על הארץ--הוא המשביר לכל עם הארץ ויבאו אחי יוסף וישתחוו לו אפים ארצה"},{"number":7,"verse":"ז וירא יוסף את אחיו ויכרם ויתנכר אליהם וידבר אתם קשות ויאמר אלהם מאין באתם ויאמרו מארץ כנען לשבר אכל"},{"number":8,"verse":"ח ויכר יוסף את אחיו והם לא הכרהו"},{"number":9,"verse":"ט ויזכר יוסף--את החלמות אשר חלם להם ויאמר אלהם מרגלים אתם לראות את ערות הארץ באתם"},{"number":10,"verse":"י ויאמרו אליו לא אדני ועבדיך באו לשבר אכל"},{"number":11,"verse":"יא כלנו בני איש אחד נחנו כנים אנחנו לא היו עבדיך מרגלים"},{"number":12,"verse":"יב ויאמר אלהם לא כי ערות הארץ באתם לראות"},{"number":13,"verse":"יג ויאמרו שנים עשר עבדיך אחים אנחנו בני איש אחד--בארץ כנען והנה הקטן את אבינו היום והאחד איננו"},{"number":14,"verse":"יד ויאמר אלהם יוסף הוא אשר דברתי אלכם לאמר--מרגלים אתם"},{"number":15,"verse":"טו בזאת תבחנו חי פרעה אם תצאו מזה כי אם בבוא אחיכם הקטן הנה"},{"number":16,"verse":"טז שלחו מכם אחד ויקח את אחיכם ואתם האסרו ויבחנו דבריכם האמת אתכם ואם לא--חי פרעה כי מרגלים אתם"},{"number":17,"verse":"יז ויאסף אתם אל משמר שלשת ימים"},{"number":18,"verse":"יח ויאמר אלהם יוסף ביום השלישי זאת עשו וחיו את האלהים אני ירא"},{"number":19,"verse":"יט אם כנים אתם--אחיכם אחד יאסר בבית משמרכם ואתם לכו הביאו שבר רעבון בתיכם"},{"number":20,"verse":"כ ואת אחיכם הקטן תביאו אלי ויאמנו דבריכם ולא תמותו ויעשו כן"},{"number":21,"verse":"כא ויאמרו איש אל אחיו אבל אשמים אנחנו על אחינו אשר ראינו צרת נפשו בהתחננו אלינו ולא שמענו על כן באה אלינו הצרה הזאת"},{"number":22,"verse":"כב ויען ראובן אתם לאמר הלוא אמרתי אליכם לאמר אל תחטאו בילד--ולא שמעתם וגם דמו הנה נדרש"},{"number":23,"verse":"כג והם לא ידעו כי שמע יוסף כי המליץ בינתם"},{"number":24,"verse":"כד ויסב מעליהם ויבך וישב אלהם וידבר אלהם ויקח מאתם את שמעון ויאסר אתו לעיניהם"},{"number":25,"verse":"כה ויצו יוסף וימלאו את כליהם בר ולהשיב כספיהם איש אל שקו ולתת להם צדה לדרך ויעש להם כן"},{"number":26,"verse":"כו וישאו את שברם על חמריהם וילכו משם"},{"number":27,"verse":"כז ויפתח האחד את שקו לתת מספוא לחמרו--במלון וירא את כספו והנה הוא בפי אמתחתו"},{"number":28,"verse":"כח ויאמר אל אחיו הושב כספי וגם הנה באמתחתי ויצא לבם ויחרדו איש אל אחיו לאמר מה זאת עשה אלהים לנו"},{"number":29,"verse":"כט ויבאו אל יעקב אביהם ארצה כנען ויגידו לו את כל הקרת אתם לאמר"},{"number":30,"verse":"ל דבר האיש אדני הארץ אתנו--קשות ויתן אתנו כמרגלים את הארץ"},{"number":31,"verse":"לא ונאמר אליו כנים אנחנו לא היינו מרגלים"},{"number":32,"verse":"לב שנים עשר אנחנו אחים בני אבינו האחד איננו והקטן היום את אבינו בארץ כנען"},{"number":33,"verse":"לג ויאמר אלינו האיש אדני הארץ בזאת אדע כי כנים אתם אחיכם האחד הניחו אתי ואת רעבון בתיכם קחו ולכו"},{"number":34,"verse":"לד והביאו את אחיכם הקטן אלי ואדעה כי לא מרגלים אתם כי כנים אתם את אחיכם אתן לכם ואת הארץ תסחרו"},{"number":35,"verse":"לה ויהי הם מריקים שקיהם והנה איש צרור כספו בשקו ויראו את צררות כספיהם המה ואביהם--וייראו"},{"number":36,"verse":"לו ויאמר אלהם יעקב אביהם אתי שכלתם יוסף איננו ושמעון איננו ואת בנימן תקחו עלי היו כלנה"},{"number":37,"verse":"לז ויאמר ראובן אל אביו לאמר את שני בני תמית אם לא אביאנו אליך תנה אתו על ידי ואני אשיבנו אליך"},{"number":38,"verse":"לח ויאמר לא ירד בני עמכם כי אחיו מת והוא לבדו נשאר וקראהו אסון בדרך אשר תלכו בה והורדתם את שיבתי ביגון שאולה"}]}