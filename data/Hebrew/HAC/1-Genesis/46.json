{"bibleAbbr":"HAC","bookName":"Genesis","bookEnglishName":"Genesis","chapterNumber":46,"verses":[{"number":1,"verse":"א ויסע ישראל וכל אשר לו ויבא בארה שבע ויזבח זבחים לאלהי אביו יצחק"},{"number":2,"verse":"ב ויאמר אלהים לישראל במראת הלילה ויאמר יעקב יעקב ויאמר הנני"},{"number":3,"verse":"ג ויאמר אנכי האל אלהי אביך אל תירא מרדה מצרימה כי לגוי גדול אשימך שם"},{"number":4,"verse":"ד אנכי ארד עמך מצרימה ואנכי אעלך גם עלה ויוסף ישית ידו על עיניך"},{"number":5,"verse":"ה ויקם יעקב מבאר שבע וישאו בני ישראל את יעקב אביהם ואת טפם ואת נשיהם בעגלות אשר שלח פרעה לשאת אתו"},{"number":6,"verse":"ו ויקחו את מקניהם ואת רכושם אשר רכשו בארץ כנען ויבאו מצרימה יעקב וכל זרעו אתו"},{"number":7,"verse":"ז בניו ובני בניו אתו בנתיו ובנות בניו וכל זרעו--הביא אתו מצרימה {ס}"},{"number":8,"verse":"ח ואלה שמות בני ישראל הבאים מצרימה יעקב ובניו בכר יעקב ראובן"},{"number":9,"verse":"ט ובני ראובן--חנוך ופלוא וחצרן וכרמי"},{"number":10,"verse":"י ובני שמעון ימואל וימין ואהד--ויכין וצחר ושאול בן הכנענית"},{"number":11,"verse":"יא ובני לוי--גרשון קהת ומררי"},{"number":12,"verse":"יב ובני יהודה ער ואונן ושלה--ופרץ וזרח וימת ער ואונן בארץ כנען ויהיו בני פרץ חצרן וחמול"},{"number":13,"verse":"יג ובני יששכר--תולע ופוה ויוב ושמרן"},{"number":14,"verse":"יד ובני זבלון--סרד ואלון ויחלאל"},{"number":15,"verse":"טו אלה בני לאה אשר ילדה ליעקב בפדן ארם ואת דינה בתו כל נפש בניו ובנותיו שלשים ושלש"},{"number":16,"verse":"טז ובני גד צפיון וחגי שוני ואצבן ערי וארודי ואראלי"},{"number":17,"verse":"יז ובני אשר ימנה וישוה וישוי ובריעה--ושרח אחתם ובני בריעה חבר ומלכיאל"},{"number":18,"verse":"יח אלה בני זלפה אשר נתן לבן ללאה בתו ותלד את אלה ליעקב שש עשרה נפש"},{"number":19,"verse":"יט בני רחל אשת יעקב יוסף ובנימן"},{"number":20,"verse":"כ ויולד ליוסף בארץ מצרים אשר ילדה לו אסנת בת פוטי פרע כהן אן--את מנשה ואת אפרים"},{"number":21,"verse":"כא ובני בנימן בלע ובכר ואשבל גרא ונעמן אחי וראש מפים וחפים וארד"},{"number":22,"verse":"כב אלה בני רחל אשר ילד ליעקב--כל נפש ארבעה עשר"},{"number":23,"verse":"כג ובני דן חשים"},{"number":24,"verse":"כד ובני נפתלי--יחצאל וגוני ויצר ושלם"},{"number":25,"verse":"כה אלה בני בלהה אשר נתן לבן לרחל בתו ותלד את אלה ליעקב כל נפש שבעה"},{"number":26,"verse":"כו כל הנפש הבאה ליעקב מצרימה יצאי ירכו מלבד נשי בני יעקב--כל נפש ששים ושש"},{"number":27,"verse":"כז ובני יוסף אשר ילד לו במצרים נפש שנים כל הנפש לבית יעקב הבאה מצרימה שבעים {ס}"},{"number":28,"verse":"כח ואת יהודה שלח לפניו אל יוסף להורת לפניו גשנה ויבאו ארצה גשן"},{"number":29,"verse":"כט ויאסר יוסף מרכבתו ויעל לקראת ישראל אביו גשנה וירא אליו ויפל על צואריו ויבך על צואריו עוד"},{"number":30,"verse":"ל ויאמר ישראל אל יוסף אמותה הפעם אחרי ראותי את פניך כי עודך חי"},{"number":31,"verse":"לא ויאמר יוסף אל אחיו ואל בית אביו אעלה ואגידה לפרעה ואמרה אליו אחי ובית אבי אשר בארץ כנען באו אלי"},{"number":32,"verse":"לב והאנשים רעי צאן כי אנשי מקנה היו וצאנם ובקרם וכל אשר להם הביאו"},{"number":33,"verse":"לג והיה כי יקרא לכם פרעה ואמר מה מעשיכם"},{"number":34,"verse":"לד ואמרתם אנשי מקנה היו עבדיך מנעורינו ועד עתה--גם אנחנו גם אבתינו בעבור תשבו בארץ גשן כי תועבת מצרים כל רעה צאן"}]}