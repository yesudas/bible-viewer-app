{"bibleAbbr":"HAC","bookName":"Genesis","bookEnglishName":"Genesis","chapterNumber":7,"verses":[{"number":1,"verse":"א ויאמר יהוה לנח בא אתה וכל ביתך אל התבה כי אתך ראיתי צדיק לפני בדור הזה"},{"number":2,"verse":"ב מכל הבהמה הטהורה תקח לך שבעה שבעה--איש ואשתו ומן הבהמה אשר לא טהרה הוא שנים--איש ואשתו"},{"number":3,"verse":"ג גם מעוף השמים שבעה שבעה זכר ונקבה לחיות זרע על פני כל הארץ"},{"number":4,"verse":"ד כי לימים עוד שבעה אנכי ממטיר על הארץ ארבעים יום וארבעים לילה ומחיתי את כל היקום אשר עשיתי מעל פני האדמה"},{"number":5,"verse":"ה ויעש נח ככל אשר צוהו יהוה"},{"number":6,"verse":"ו ונח בן שש מאות שנה והמבול היה מים על הארץ"},{"number":7,"verse":"ז ויבא נח ובניו ואשתו ונשי בניו אתו--אל התבה מפני מי המבול"},{"number":8,"verse":"ח מן הבהמה הטהורה ומן הבהמה אשר איננה טהרה ומן העוף--וכל אשר רמש על האדמה"},{"number":9,"verse":"ט שנים שנים באו אל נח אל התבה--זכר ונקבה כאשר צוה אלהים את נח"},{"number":10,"verse":"י ויהי לשבעת הימים ומי המבול היו על הארץ"},{"number":11,"verse":"יא בשנת שש מאות שנה לחיי נח בחדש השני בשבעה עשר יום לחדש--ביום הזה נבקעו כל מעינת תהום רבה וארבת השמים נפתחו"},{"number":12,"verse":"יב ויהי הגשם על הארץ ארבעים יום וארבעים לילה"},{"number":13,"verse":"יג בעצם היום הזה בא נח ושם וחם ויפת בני נח ואשת נח ושלשת נשי בניו אתם--אל התבה"},{"number":14,"verse":"יד המה וכל החיה למינה וכל הבהמה למינה וכל הרמש הרמש על הארץ למינהו וכל העוף למינהו כל צפור כל כנף"},{"number":15,"verse":"טו ויבאו אל נח אל התבה שנים שנים מכל הבשר אשר בו רוח חיים"},{"number":16,"verse":"טז והבאים זכר ונקבה מכל בשר באו כאשר צוה אתו אלהים ויסגר יהוה בעדו"},{"number":17,"verse":"יז ויהי המבול ארבעים יום על הארץ וירבו המים וישאו את התבה ותרם מעל הארץ"},{"number":18,"verse":"יח ויגברו המים וירבו מאד על הארץ ותלך התבה על פני המים"},{"number":19,"verse":"יט והמים גברו מאד מאד--על הארץ ויכסו כל ההרים הגבהים אשר תחת כל השמים"},{"number":20,"verse":"כ חמש עשרה אמה מלמעלה גברו המים ויכסו ההרים"},{"number":21,"verse":"כא ויגוע כל בשר הרמש על הארץ בעוף ובבהמה ובחיה ובכל השרץ השרץ על הארץ--וכל האדם"},{"number":22,"verse":"כב כל אשר נשמת רוח חיים באפיו מכל אשר בחרבה--מתו"},{"number":23,"verse":"כג וימח את כל היקום אשר על פני האדמה מאדם עד בהמה עד רמש ועד עוף השמים וימחו מן הארץ וישאר אך נח ואשר אתו בתבה"},{"number":24,"verse":"כד ויגברו המים על הארץ חמשים ומאת יום"}]}