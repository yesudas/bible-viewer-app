{"bibleAbbr":"HAC","bookName":"Genesis","bookEnglishName":"Genesis","chapterNumber":22,"verses":[{"number":1,"verse":"א ויהי אחר הדברים האלה והאלהים נסה את אברהם ויאמר אליו אברהם ויאמר הנני"},{"number":2,"verse":"ב ויאמר קח נא את בנך את יחידך אשר אהבת את יצחק ולך לך אל ארץ המריה והעלהו שם לעלה על אחד ההרים אשר אמר אליך"},{"number":3,"verse":"ג וישכם אברהם בבקר ויחבש את חמרו ויקח את שני נעריו אתו ואת יצחק בנו ויבקע עצי עלה ויקם וילך אל המקום אשר אמר לו האלהים"},{"number":4,"verse":"ד ביום השלישי וישא אברהם את עיניו וירא את המקום--מרחק"},{"number":5,"verse":"ה ויאמר אברהם אל נעריו שבו לכם פה עם החמור ואני והנער נלכה עד כה ונשתחוה ונשובה אליכם"},{"number":6,"verse":"ו ויקח אברהם את עצי העלה וישם על יצחק בנו ויקח בידו את האש ואת המאכלת וילכו שניהם יחדו"},{"number":7,"verse":"ז ויאמר יצחק אל אברהם אביו ויאמר אבי ויאמר הנני בני ויאמר הנה האש והעצים ואיה השה לעלה"},{"number":8,"verse":"ח ויאמר אברהם אלהים יראה לו השה לעלה בני וילכו שניהם יחדו"},{"number":9,"verse":"ט ויבאו אל המקום אשר אמר לו האלהים ויבן שם אברהם את המזבח ויערך את העצים ויעקד את יצחק בנו וישם אתו על המזבח ממעל לעצים"},{"number":10,"verse":"י וישלח אברהם את ידו ויקח את המאכלת לשחט את בנו"},{"number":11,"verse":"יא ויקרא אליו מלאך יהוה מן השמים ויאמר אברהם אברהם ויאמר הנני"},{"number":12,"verse":"יב ויאמר אל תשלח ידך אל הנער ואל תעש לו מאומה כי עתה ידעתי כי ירא אלהים אתה ולא חשכת את בנך את יחידך ממני"},{"number":13,"verse":"יג וישא אברהם את עיניו וירא והנה איל אחר נאחז בסבך בקרניו וילך אברהם ויקח את האיל ויעלהו לעלה תחת בנו"},{"number":14,"verse":"יד ויקרא אברהם שם המקום ההוא יהוה יראה אשר יאמר היום בהר יהוה יראה"},{"number":15,"verse":"טו ויקרא מלאך יהוה אל אברהם שנית מן השמים"},{"number":16,"verse":"טז ויאמר בי נשבעתי נאם יהוה כי יען אשר עשית את הדבר הזה ולא חשכת את בנך את יחידך"},{"number":17,"verse":"יז כי ברך אברכך והרבה ארבה את זרעך ככוכבי השמים וכחול אשר על שפת הים וירש זרעך את שער איביו"},{"number":18,"verse":"יח והתברכו בזרעך כל גויי הארץ עקב אשר שמעת בקלי"},{"number":19,"verse":"יט וישב אברהם אל נעריו ויקמו וילכו יחדו אל באר שבע וישב אברהם בבאר שבע {פ}"},{"number":20,"verse":"כ ויהי אחרי הדברים האלה ויגד לאברהם לאמר הנה ילדה מלכה גם הוא בנים--לנחור אחיך"},{"number":21,"verse":"כא את עוץ בכרו ואת בוז אחיו ואת קמואל אבי ארם"},{"number":22,"verse":"כב ואת כשד ואת חזו ואת פלדש ואת ידלף ואת בתואל"},{"number":23,"verse":"כג ובתואל ילד את רבקה שמנה אלה ילדה מלכה לנחור אחי אברהם"},{"number":24,"verse":"כד ופילגשו ושמה ראומה ותלד גם הוא את טבח ואת גחם ואת תחש ואת מעכה {פ}"}]}