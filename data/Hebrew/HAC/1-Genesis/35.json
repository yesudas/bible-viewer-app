{"bibleAbbr":"HAC","bookName":"Genesis","bookEnglishName":"Genesis","chapterNumber":35,"verses":[{"number":1,"verse":"א ויאמר אלהים אל יעקב קום עלה בית אל ושב שם ועשה שם מזבח--לאל הנראה אליך בברחך מפני עשו אחיך"},{"number":2,"verse":"ב ויאמר יעקב אל ביתו ואל כל אשר עמו הסרו את אלהי הנכר אשר בתככם והטהרו והחליפו שמלתיכם"},{"number":3,"verse":"ג ונקומה ונעלה בית אל ואעשה שם מזבח לאל הענה אתי ביום צרתי ויהי עמדי בדרך אשר הלכתי"},{"number":4,"verse":"ד ויתנו אל יעקב את כל אלהי הנכר אשר בידם ואת הנזמים אשר באזניהם ויטמן אתם יעקב תחת האלה אשר עם שכם"},{"number":5,"verse":"ה ויסעו ויהי חתת אלהים על הערים אשר סביבותיהם ולא רדפו אחרי בני יעקב"},{"number":6,"verse":"ו ויבא יעקב לוזה אשר בארץ כנען--הוא בית אל הוא וכל העם אשר עמו"},{"number":7,"verse":"ז ויבן שם מזבח ויקרא למקום אל בית אל כי שם נגלו אליו האלהים בברחו מפני אחיו"},{"number":8,"verse":"ח ותמת דברה מינקת רבקה ותקבר מתחת לבית אל תחת האלון ויקרא שמו אלון בכות {פ}"},{"number":9,"verse":"ט וירא אלהים אל יעקב עוד בבאו מפדן ארם ויברך אתו"},{"number":10,"verse":"י ויאמר לו אלהים שמך יעקב לא יקרא שמך עוד יעקב כי אם ישראל יהיה שמך ויקרא את שמו ישראל"},{"number":11,"verse":"יא ויאמר לו אלהים אני אל שדי פרה ורבה--גוי וקהל גוים יהיה ממך ומלכים מחלציך יצאו"},{"number":12,"verse":"יב ואת הארץ אשר נתתי לאברהם וליצחק--לך אתננה ולזרעך אחריך אתן את הארץ"},{"number":13,"verse":"יג ויעל מעליו אלהים במקום אשר דבר אתו"},{"number":14,"verse":"יד ויצב יעקב מצבה במקום אשר דבר אתו--מצבת אבן ויסך עליה נסך ויצק עליה שמן"},{"number":15,"verse":"טו ויקרא יעקב את שם המקום אשר דבר אתו שם אלהים--בית אל"},{"number":16,"verse":"טז ויסעו מבית אל ויהי עוד כברת הארץ לבוא אפרתה ותלד רחל ותקש בלדתה"},{"number":17,"verse":"יז ויהי בהקשתה בלדתה ותאמר לה המילדת אל תיראי כי גם זה לך בן"},{"number":18,"verse":"יח ויהי בצאת נפשה כי מתה ותקרא שמו בן אוני ואביו קרא לו בנימין"},{"number":19,"verse":"יט ותמת רחל ותקבר בדרך אפרתה הוא בית לחם"},{"number":20,"verse":"כ ויצב יעקב מצבה על קברתה--הוא מצבת קברת רחל עד היום"},{"number":21,"verse":"כא ויסע ישראל ויט אהלה מהלאה למגדל עדר"},{"number":22,"verse":"כב ויהי בשכן ישראל בארץ ההוא וילך ראובן וישכב את בלהה פילגש אביו וישמע ישראל {פ} ויהיו בני יעקב שנים עשר"},{"number":23,"verse":"כג בני לאה בכור יעקב ראובן ושמעון ולוי ויהודה ויששכר וזבלון"},{"number":24,"verse":"כד בני רחל יוסף ובנימן"},{"number":25,"verse":"כה ובני בלהה שפחת רחל דן ונפתלי"},{"number":26,"verse":"כו ובני זלפה שפחת לאה גד ואשר אלה בני יעקב אשר ילד לו בפדן ארם"},{"number":27,"verse":"כז ויבא יעקב אל יצחק אביו ממרא קרית הארבע--הוא חברון אשר גר שם אברהם ויצחק"},{"number":28,"verse":"כח ויהיו ימי יצחק--מאת שנה ושמנים שנה"},{"number":29,"verse":"כט ויגוע יצחק וימת ויאסף אל עמיו זקן ושבע ימים ויקברו אתו עשו ויעקב בניו {פ}"}]}