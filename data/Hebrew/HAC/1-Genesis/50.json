{"bibleAbbr":"HAC","bookName":"Genesis","bookEnglishName":"Genesis","chapterNumber":50,"verses":[{"number":1,"verse":"א ויפל יוסף על פני אביו ויבך עליו וישק לו"},{"number":2,"verse":"ב ויצו יוסף את עבדיו את הרפאים לחנט את אביו ויחנטו הרפאים את ישראל"},{"number":3,"verse":"ג וימלאו לו ארבעים יום כי כן ימלאו ימי החנטים ויבכו אתו מצרים שבעים יום"},{"number":4,"verse":"ד ויעברו ימי בכיתו וידבר יוסף אל בית פרעה לאמר אם נא מצאתי חן בעיניכם--דברו נא באזני פרעה לאמר"},{"number":5,"verse":"ה אבי השביעני לאמר הנה אנכי מת--בקברי אשר כריתי לי בארץ כנען שמה תקברני ועתה אעלה נא ואקברה את אבי--ואשובה"},{"number":6,"verse":"ו ויאמר פרעה עלה וקבר את אביך כאשר השביעך"},{"number":7,"verse":"ז ויעל יוסף לקבר את אביו ויעלו אתו כל עבדי פרעה זקני ביתו וכל זקני ארץ מצרים"},{"number":8,"verse":"ח וכל בית יוסף ואחיו ובית אביו רק טפם וצאנם ובקרם--עזבו בארץ גשן"},{"number":9,"verse":"ט ויעל עמו גם רכב גם פרשים ויהי המחנה כבד מאד"},{"number":10,"verse":"י ויבאו עד גרן האטד אשר בעבר הירדן ויספדו שם מספד גדול וכבד מאד ויעש לאביו אבל שבעת ימים"},{"number":11,"verse":"יא וירא יושב הארץ הכנעני את האבל בגרן האטד ויאמרו אבל כבד זה למצרים על כן קרא שמה אבל מצרים אשר בעבר הירדן"},{"number":12,"verse":"יב ויעשו בניו לו--כן כאשר צום"},{"number":13,"verse":"יג וישאו אתו בניו ארצה כנען ויקברו אתו במערת שדה המכפלה אשר קנה אברהם את השדה לאחזת קבר מאת עפרן החתי--על פני ממרא"},{"number":14,"verse":"יד וישב יוסף מצרימה הוא ואחיו וכל העלים אתו לקבר את אביו אחרי קברו את אביו"},{"number":15,"verse":"טו ויראו אחי יוסף כי מת אביהם ויאמרו לו ישטמנו יוסף והשב ישיב לנו את כל הרעה אשר גמלנו אתו"},{"number":16,"verse":"טז ויצוו אל יוסף לאמר אביך צוה לפני מותו לאמר"},{"number":17,"verse":"יז כה תאמרו ליוסף אנא שא נא פשע אחיך וחטאתם כי רעה גמלוך ועתה שא נא לפשע עבדי אלהי אביך ויבך יוסף בדברם אליו"},{"number":18,"verse":"יח וילכו גם אחיו ויפלו לפניו ויאמרו הננו לך לעבדים"},{"number":19,"verse":"יט ויאמר אלהם יוסף אל תיראו כי התחת אלהים אני"},{"number":20,"verse":"כ ואתם חשבתם עלי רעה אלהים חשבה לטבה למען עשה כיום הזה להחית עם רב"},{"number":21,"verse":"כא ועתה אל תיראו--אנכי אכלכל אתכם ואת טפכם וינחם אותם וידבר על לבם"},{"number":22,"verse":"כב וישב יוסף במצרים הוא ובית אביו ויחי יוסף מאה ועשר שנים"},{"number":23,"verse":"כג וירא יוסף לאפרים בני שלשים גם בני מכיר בן מנשה--ילדו על ברכי יוסף"},{"number":24,"verse":"כד ויאמר יוסף אל אחיו אנכי מת ואלהים פקד יפקד אתכם והעלה אתכם מן הארץ הזאת אל הארץ אשר נשבע לאברהם ליצחק וליעקב"},{"number":25,"verse":"כה וישבע יוסף את בני ישראל לאמר פקד יפקד אלהים אתכם והעלתם את עצמתי מזה"},{"number":26,"verse":"כו וימת יוסף בן מאה ועשר שנים ויחנטו אתו ויישם בארון במצרים {ש}"}]}