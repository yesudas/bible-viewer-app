{"bibleAbbr":"HAC","bookName":"Genesis","bookEnglishName":"Genesis","chapterNumber":20,"verses":[{"number":1,"verse":"א ויסע משם אברהם ארצה הנגב וישב בין קדש ובין שור ויגר בגרר"},{"number":2,"verse":"ב ויאמר אברהם אל שרה אשתו אחתי הוא וישלח אבימלך מלך גרר ויקח את שרה"},{"number":3,"verse":"ג ויבא אלהים אל אבימלך בחלום הלילה ויאמר לו הנך מת על האשה אשר לקחת והוא בעלת בעל"},{"number":4,"verse":"ד ואבימלך לא קרב אליה ויאמר--אדני הגוי גם צדיק תהרג"},{"number":5,"verse":"ה הלא הוא אמר לי אחתי הוא והיא גם הוא אמרה אחי הוא בתם לבבי ובנקין כפי עשיתי זאת"},{"number":6,"verse":"ו ויאמר אליו האלהים בחלם גם אנכי ידעתי כי בתם לבבך עשית זאת ואחשך גם אנכי אותך מחטו לי על כן לא נתתיך לנגע אליה"},{"number":7,"verse":"ז ועתה השב אשת האיש כי נביא הוא ויתפלל בעדך וחיה ואם אינך משיב--דע כי מות תמות אתה וכל אשר לך"},{"number":8,"verse":"ח וישכם אבימלך בבקר ויקרא לכל עבדיו וידבר את כל הדברים האלה באזניהם וייראו האנשים מאד"},{"number":9,"verse":"ט ויקרא אבימלך לאברהם ויאמר לו מה עשית לנו ומה חטאתי לך כי הבאת עלי ועל ממלכתי חטאה גדלה מעשים אשר לא יעשו עשית עמדי"},{"number":10,"verse":"י ויאמר אבימלך אל אברהם מה ראית כי עשית את הדבר הזה"},{"number":11,"verse":"יא ויאמר אברהם כי אמרתי רק אין יראת אלהים במקום הזה והרגוני על דבר אשתי"},{"number":12,"verse":"יב וגם אמנה אחתי בת אבי הוא--אך לא בת אמי ותהי לי לאשה"},{"number":13,"verse":"יג ויהי כאשר התעו אתי אלהים מבית אבי ואמר לה זה חסדך אשר תעשי עמדי אל כל המקום אשר נבוא שמה אמרי לי אחי הוא"},{"number":14,"verse":"יד ויקח אבימלך צאן ובקר ועבדים ושפחת ויתן לאברהם וישב לו את שרה אשתו"},{"number":15,"verse":"טו ויאמר אבימלך הנה ארצי לפניך בטוב בעיניך שב"},{"number":16,"verse":"טז ולשרה אמר הנה נתתי אלף כסף לאחיך--הנה הוא לך כסות עינים לכל אשר אתך ואת כל ונכחת"},{"number":17,"verse":"יז ויתפלל אברהם אל האלהים וירפא אלהים את אבימלך ואת אשתו ואמהתיו--וילדו"},{"number":18,"verse":"יח כי עצר עצר יהוה בעד כל רחם לבית אבימלך על דבר שרה אשת אברהם {ס}"}]}