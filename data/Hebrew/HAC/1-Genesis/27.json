{"bibleAbbr":"HAC","bookName":"Genesis","bookEnglishName":"Genesis","chapterNumber":27,"verses":[{"number":1,"verse":"א ויהי כי זקן יצחק ותכהין עיניו מראת ויקרא את עשו בנו הגדל ויאמר אליו בני ויאמר אליו הנני"},{"number":2,"verse":"ב ויאמר הנה נא זקנתי לא ידעתי יום מותי"},{"number":3,"verse":"ג ועתה שא נא כליך תליך וקשתך וצא השדה וצודה לי צידה (ציד)"},{"number":4,"verse":"ד ועשה לי מטעמים כאשר אהבתי והביאה לי--ואכלה בעבור תברכך נפשי בטרם אמות"},{"number":5,"verse":"ה ורבקה שמעת--בדבר יצחק אל עשו בנו וילך עשו השדה לצוד ציד להביא"},{"number":6,"verse":"ו ורבקה אמרה אל יעקב בנה לאמר הנה שמעתי את אביך מדבר אל עשו אחיך לאמר"},{"number":7,"verse":"ז הביאה לי ציד ועשה לי מטעמים ואכלה ואברככה לפני יהוה לפני מותי"},{"number":8,"verse":"ח ועתה בני שמע בקלי--לאשר אני מצוה אתך"},{"number":9,"verse":"ט לך נא אל הצאן וקח לי משם שני גדיי עזים טבים ואעשה אתם מטעמים לאביך כאשר אהב"},{"number":10,"verse":"י והבאת לאביך ואכל בעבר אשר יברכך לפני מותו"},{"number":11,"verse":"יא ויאמר יעקב אל רבקה אמו הן עשו אחי איש שער ואנכי איש חלק"},{"number":12,"verse":"יב אולי ימשני אבי והייתי בעיניו כמתעתע והבאתי עלי קללה ולא ברכה"},{"number":13,"verse":"יג ותאמר לו אמו עלי קללתך בני אך שמע בקלי ולך קח לי"},{"number":14,"verse":"יד וילך ויקח ויבא לאמו ותעש אמו מטעמים כאשר אהב אביו"},{"number":15,"verse":"טו ותקח רבקה את בגדי עשו בנה הגדל החמדת אשר אתה בבית ותלבש את יעקב בנה הקטן"},{"number":16,"verse":"טז ואת ערת גדיי העזים הלבישה על ידיו--ועל חלקת צואריו"},{"number":17,"verse":"יז ותתן את המטעמים ואת הלחם אשר עשתה ביד יעקב בנה"},{"number":18,"verse":"יח ויבא אל אביו ויאמר אבי ויאמר הנני מי אתה בני"},{"number":19,"verse":"יט ויאמר יעקב אל אביו אנכי עשו בכרך--עשיתי כאשר דברת אלי קום נא שבה ואכלה מצידי--בעבור תברכני נפשך"},{"number":20,"verse":"כ ויאמר יצחק אל בנו מה זה מהרת למצא בני ויאמר כי הקרה יהוה אלהיך לפני"},{"number":21,"verse":"כא ויאמר יצחק אל יעקב גשה נא ואמשך בני האתה זה בני עשו אם לא"},{"number":22,"verse":"כב ויגש יעקב אל יצחק אביו וימשהו ויאמר הקל קול יעקב והידים ידי עשו"},{"number":23,"verse":"כג ולא הכירו--כי היו ידיו כידי עשו אחיו שערת ויברכהו"},{"number":24,"verse":"כד ויאמר אתה זה בני עשו ויאמר אני"},{"number":25,"verse":"כה ויאמר הגשה לי ואכלה מציד בני--למען תברכך נפשי ויגש לו ויאכל ויבא לו יין וישת"},{"number":26,"verse":"כו ויאמר אליו יצחק אביו גשה נא ושקה לי בני"},{"number":27,"verse":"כז ויגש וישק לו וירח את ריח בגדיו ויברכהו ויאמר ראה ריח בני כריח שדה אשר ברכו יהוה"},{"number":28,"verse":"כח ויתן לך האלהים מטל השמים ומשמני הארץ--ורב דגן ותירש"},{"number":29,"verse":"כט יעבדוך עמים וישתחו (וישתחוו) לך לאמים--הוה גביר לאחיך וישתחוו לך בני אמך ארריך ארור ומברכיך ברוך"},{"number":30,"verse":"ל ויהי כאשר כלה יצחק לברך את יעקב ויהי אך יצא יצא יעקב מאת פני יצחק אביו ועשו אחיו בא מצידו"},{"number":31,"verse":"לא ויעש גם הוא מטעמים ויבא לאביו ויאמר לאביו יקם אבי ויאכל מציד בנו--בעבר תברכני נפשך"},{"number":32,"verse":"לב ויאמר לו יצחק אביו מי אתה ויאמר אני בנך בכרך עשו"},{"number":33,"verse":"לג ויחרד יצחק חרדה גדלה עד מאד ויאמר מי אפוא הוא הצד ציד ויבא לי ואכל מכל בטרם תבוא ואברכהו גם ברוך יהיה"},{"number":34,"verse":"לד כשמע עשו את דברי אביו ויצעק צעקה גדלה ומרה עד מאד ויאמר לאביו ברכני גם אני אבי"},{"number":35,"verse":"לה ויאמר בא אחיך במרמה ויקח ברכתך"},{"number":36,"verse":"לו ויאמר הכי קרא שמו יעקב ויעקבני זה פעמים--את בכרתי לקח והנה עתה לקח ברכתי ויאמר הלא אצלת לי ברכה"},{"number":37,"verse":"לז ויען יצחק ויאמר לעשו הן גביר שמתיו לך ואת כל אחיו נתתי לו לעבדים ודגן ותירש סמכתיו ולכה אפוא מה אעשה בני"},{"number":38,"verse":"לח ויאמר עשו אל אביו הברכה אחת הוא לך אבי--ברכני גם אני אבי וישא עשו קלו ויבך"},{"number":39,"verse":"לט ויען יצחק אביו ויאמר אליו הנה משמני הארץ יהיה מושבך ומטל השמים מעל"},{"number":40,"verse":"מ ועל חרבך תחיה ואת אחיך תעבד והיה כאשר תריד ופרקת עלו מעל צוארך"},{"number":41,"verse":"מא וישטם עשו את יעקב על הברכה אשר ברכו אביו ויאמר עשו בלבו יקרבו ימי אבל אבי ואהרגה את יעקב אחי"},{"number":42,"verse":"מב ויגד לרבקה את דברי עשו בנה הגדל ותשלח ותקרא ליעקב בנה הקטן ותאמר אליו הנה עשו אחיך מתנחם לך להרגך"},{"number":43,"verse":"מג ועתה בני שמע בקלי וקום ברח לך אל לבן אחי חרנה"},{"number":44,"verse":"מד וישבת עמו ימים אחדים--עד אשר תשוב חמת אחיך"},{"number":45,"verse":"מה עד שוב אף אחיך ממך ושכח את אשר עשית לו ושלחתי ולקחתיך משם למה אשכל גם שניכם יום אחד"},{"number":46,"verse":"מו ותאמר רבקה אל יצחק קצתי בחיי מפני בנות חת אם לקח יעקב אשה מבנות חת כאלה מבנות הארץ--למה לי חיים"}]}