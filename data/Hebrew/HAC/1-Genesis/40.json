{"bibleAbbr":"HAC","bookName":"Genesis","bookEnglishName":"Genesis","chapterNumber":40,"verses":[{"number":1,"verse":"א ויהי אחר הדברים האלה חטאו משקה מלך מצרים והאפה--לאדניהם למלך מצרים"},{"number":2,"verse":"ב ויקצף פרעה על שני סריסיו--על שר המשקים ועל שר האופים"},{"number":3,"verse":"ג ויתן אתם במשמר בית שר הטבחים--אל בית הסהר מקום אשר יוסף אסור שם"},{"number":4,"verse":"ד ויפקד שר הטבחים את יוסף אתם--וישרת אתם ויהיו ימים במשמר"},{"number":5,"verse":"ה ויחלמו חלום שניהם איש חלמו בלילה אחד--איש כפתרון חלמו המשקה והאפה אשר למלך מצרים אשר אסורים בבית הסהר"},{"number":6,"verse":"ו ויבא אליהם יוסף בבקר וירא אתם והנם זעפים"},{"number":7,"verse":"ז וישאל את סריסי פרעה אשר אתו במשמר בית אדניו--לאמר מדוע פניכם רעים היום"},{"number":8,"verse":"ח ויאמרו אליו--חלום חלמנו ופתר אין אתו ויאמר אלהם יוסף הלוא לאלהים פתרנים--ספרו נא לי"},{"number":9,"verse":"ט ויספר שר המשקים את חלמו ליוסף ויאמר לו--בחלומי והנה גפן לפני"},{"number":10,"verse":"י ובגפן שלשה שריגם והוא כפרחת עלתה נצה הבשילו אשכלתיה ענבים"},{"number":11,"verse":"יא וכוס פרעה בידי ואקח את הענבים ואשחט אתם אל כוס פרעה ואתן את הכוס על כף פרעה"},{"number":12,"verse":"יב ויאמר לו יוסף זה פתרנו שלשת השרגים--שלשת ימים הם"},{"number":13,"verse":"יג בעוד שלשת ימים ישא פרעה את ראשך והשיבך על כנך ונתת כוס פרעה בידו כמשפט הראשון אשר היית משקהו"},{"number":14,"verse":"יד כי אם זכרתני אתך כאשר ייטב לך ועשית נא עמדי חסד והזכרתני אל פרעה והוצאתני מן הבית הזה"},{"number":15,"verse":"טו כי גנב גנבתי מארץ העברים וגם פה לא עשיתי מאומה כי שמו אתי בבור"},{"number":16,"verse":"טז וירא שר האפים כי טוב פתר ויאמר אל יוסף אף אני בחלומי והנה שלשה סלי חרי על ראשי"},{"number":17,"verse":"יז ובסל העליון מכל מאכל פרעה--מעשה אפה והעוף אכל אתם מן הסל--מעל ראשי"},{"number":18,"verse":"יח ויען יוסף ויאמר זה פתרנו שלשת הסלים--שלשת ימים הם"},{"number":19,"verse":"יט בעוד שלשת ימים ישא פרעה את ראשך מעליך ותלה אותך על עץ ואכל העוף את בשרך מעליך"},{"number":20,"verse":"כ ויהי ביום השלישי יום הלדת את פרעה ויעש משתה לכל עבדיו וישא את ראש שר המשקים ואת ראש שר האפים--בתוך עבדיו"},{"number":21,"verse":"כא וישב את שר המשקים על משקהו ויתן הכוס על כף פרעה"},{"number":22,"verse":"כב ואת שר האפים תלה כאשר פתר להם יוסף"},{"number":23,"verse":"כג ולא זכר שר המשקים את יוסף וישכחהו {פ}"}]}