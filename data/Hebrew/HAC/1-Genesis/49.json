{"bibleAbbr":"HAC","bookName":"Genesis","bookEnglishName":"Genesis","chapterNumber":49,"verses":[{"number":1,"verse":"א ויקרא יעקב אל בניו ויאמר האספו ואגידה לכם את אשר יקרא אתכם באחרית הימים"},{"number":2,"verse":"ב הקבצו ושמעו בני יעקב ושמעו אל ישראל אביכם"},{"number":3,"verse":"ג ראובן בכרי אתה כחי וראשית אוני--יתר שאת ויתר עז"},{"number":4,"verse":"ד פחז כמים אל תותר כי עלית משכבי אביך אז חללת יצועי עלה {פ}"},{"number":5,"verse":"ה שמעון ולוי אחים--כלי חמס מכרתיהם"},{"number":6,"verse":"ו בסדם אל תבא נפשי בקהלם אל תחד כבדי כי באפם הרגו איש וברצנם עקרו שור"},{"number":7,"verse":"ז ארור אפם כי עז ועברתם כי קשתה אחלקם ביעקב ואפיצם בישראל {פ}"},{"number":8,"verse":"ח יהודה אתה יודוך אחיך--ידך בערף איביך ישתחוו לך בני אביך"},{"number":9,"verse":"ט גור אריה יהודה מטרף בני עלית כרע רבץ כאריה וכלביא מי יקימנו"},{"number":10,"verse":"י לא יסור שבט מיהודה ומחקק מבין רגליו עד כי יבא שילה ולו יקהת עמים"},{"number":11,"verse":"יא אסרי לגפן עירה ולשרקה בני אתנו כבס ביין לבשו ובדם ענבים סותה"},{"number":12,"verse":"יב חכלילי עינים מיין ולבן שנים מחלב {פ}"},{"number":13,"verse":"יג זבולן לחוף ימים ישכן והוא לחוף אנית וירכתו על צידן {פ}"},{"number":14,"verse":"יד יששכר חמר גרם--רבץ בין המשפתים"},{"number":15,"verse":"טו וירא מנחה כי טוב ואת הארץ כי נעמה ויט שכמו לסבל ויהי למס עבד {ס}"},{"number":16,"verse":"טז דן ידין עמו--כאחד שבטי ישראל"},{"number":17,"verse":"יז יהי דן נחש עלי דרך שפיפן עלי ארח--הנשך עקבי סוס ויפל רכבו אחור"},{"number":18,"verse":"יח לישועתך קויתי יהוה {ס}"},{"number":19,"verse":"יט גד גדוד יגודנו והוא יגד עקב {ס}"},{"number":20,"verse":"כ מאשר שמנה לחמו והוא יתן מעדני מלך {ס}"},{"number":21,"verse":"כא נפתלי אילה שלחה--הנתן אמרי שפר {ס}"},{"number":22,"verse":"כב בן פרת יוסף בן פרת עלי עין בנות צעדה עלי שור"},{"number":23,"verse":"כג וימררהו ורבו וישטמהו בעלי חצים"},{"number":24,"verse":"כד ותשב באיתן קשתו ויפזו זרעי ידיו מידי אביר יעקב משם רעה אבן ישראל"},{"number":25,"verse":"כה מאל אביך ויעזרך ואת שדי ויברכך ברכת שמים מעל ברכת תהום רבצת תחת ברכת שדים ורחם"},{"number":26,"verse":"כו ברכת אביך גברו על ברכת הורי עד תאות גבעת עולם תהיין לראש יוסף ולקדקד נזיר אחיו {פ}"},{"number":27,"verse":"כז בנימין זאב יטרף בבקר יאכל עד ולערב יחלק שלל"},{"number":28,"verse":"כח כל אלה שבטי ישראל שנים עשר וזאת אשר דבר להם אביהם ויברך אותם--איש אשר כברכתו ברך אתם"},{"number":29,"verse":"כט ויצו אותם ויאמר אלהם אני נאסף אל עמי--קברו אתי אל אבתי אל המערה--אשר בשדה עפרון החתי"},{"number":30,"verse":"ל במערה אשר בשדה המכפלה אשר על פני ממרא--בארץ כנען אשר קנה אברהם את השדה מאת עפרן החתי--לאחזת קבר"},{"number":31,"verse":"לא שמה קברו את אברהם ואת שרה אשתו שמה קברו את יצחק ואת רבקה אשתו ושמה קברתי את לאה"},{"number":32,"verse":"לב מקנה השדה והמערה אשר בו מאת בני חת"},{"number":33,"verse":"לג ויכל יעקב לצות את בניו ויאסף רגליו אל המטה ויגוע ויאסף אל עמיו"}]}