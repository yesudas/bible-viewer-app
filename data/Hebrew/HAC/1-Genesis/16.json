{"bibleAbbr":"HAC","bookName":"Genesis","bookEnglishName":"Genesis","chapterNumber":16,"verses":[{"number":1,"verse":"א ושרי אשת אברם לא ילדה לו ולה שפחה מצרית ושמה הגר"},{"number":2,"verse":"ב ותאמר שרי אל אברם הנה נא עצרני יהוה מלדת--בא נא אל שפחתי אולי אבנה ממנה וישמע אברם לקול שרי"},{"number":3,"verse":"ג ותקח שרי אשת אברם את הגר המצרית שפחתה מקץ עשר שנים לשבת אברם בארץ כנען ותתן אתה לאברם אישה לו לאשה"},{"number":4,"verse":"ד ויבא אל הגר ותהר ותרא כי הרתה ותקל גברתה בעיניה"},{"number":5,"verse":"ה ותאמר שרי אל אברם חמסי עליך--אנכי נתתי שפחתי בחיקך ותרא כי הרתה ואקל בעיניה ישפט יהוה ביני וביניך"},{"number":6,"verse":"ו ויאמר אברם אל שרי הנה שפחתך בידך--עשי לה הטוב בעיניך ותענה שרי ותברח מפניה"},{"number":7,"verse":"ז וימצאה מלאך יהוה על עין המים--במדבר על העין בדרך שור"},{"number":8,"verse":"ח ויאמר הגר שפחת שרי אי מזה באת--ואנה תלכי ותאמר--מפני שרי גברתי אנכי ברחת"},{"number":9,"verse":"ט ויאמר לה מלאך יהוה שובי אל גברתך והתעני תחת ידיה"},{"number":10,"verse":"י ויאמר לה מלאך יהוה הרבה ארבה את זרעך ולא יספר מרב"},{"number":11,"verse":"יא ויאמר לה מלאך יהוה הנך הרה וילדת בן וקראת שמו ישמעאל כי שמע יהוה אל עניך"},{"number":12,"verse":"יב והוא יהיה פרא אדם--ידו בכל ויד כל בו ועל פני כל אחיו ישכן"},{"number":13,"verse":"יג ותקרא שם יהוה הדבר אליה אתה אל ראי כי אמרה הגם הלם ראיתי--אחרי ראי"},{"number":14,"verse":"יד על כן קרא לבאר באר לחי ראי--הנה בין קדש ובין ברד"},{"number":15,"verse":"טו ותלד הגר לאברם בן ויקרא אברם שם בנו אשר ילדה הגר ישמעאל"},{"number":16,"verse":"טז ואברם בן שמנים שנה ושש שנים בלדת הגר את ישמעאל לאברם {ס}"}]}