{"bibleAbbr":"HAC","bookName":"Genesis","bookEnglishName":"Genesis","chapterNumber":31,"verses":[{"number":1,"verse":"א וישמע את דברי בני לבן לאמר לקח יעקב את כל אשר לאבינו ומאשר לאבינו--עשה את כל הכבד הזה"},{"number":2,"verse":"ב וירא יעקב את פני לבן והנה איננו עמו כתמול שלשום"},{"number":3,"verse":"ג ויאמר יהוה אל יעקב שוב אל ארץ אבותיך ולמולדתך ואהיה עמך"},{"number":4,"verse":"ד וישלח יעקב ויקרא לרחל וללאה השדה אל צאנו"},{"number":5,"verse":"ה ויאמר להן ראה אנכי את פני אביכן כי איננו אלי כתמל שלשם ואלהי אבי היה עמדי"},{"number":6,"verse":"ו ואתנה ידעתן כי בכל כחי עבדתי את אביכן"},{"number":7,"verse":"ז ואביכן התל בי והחלף את משכרתי עשרת מנים ולא נתנו אלהים להרע עמדי"},{"number":8,"verse":"ח אם כה יאמר נקדים יהיה שכרך--וילדו כל הצאן נקדים ואם כה יאמר עקדים יהיה שכרך--וילדו כל הצאן עקדים"},{"number":9,"verse":"ט ויצל אלהים את מקנה אביכם ויתן לי"},{"number":10,"verse":"י ויהי בעת יחם הצאן ואשא עיני וארא בחלום והנה העתדים העלים על הצאן עקדים נקדים וברדים"},{"number":11,"verse":"יא ויאמר אלי מלאך האלהים בחלום--יעקב ואמר הנני"},{"number":12,"verse":"יב ויאמר שא נא עיניך וראה כל העתדים העלים על הצאן עקדים נקדים וברדים כי ראיתי את כל אשר לבן עשה לך"},{"number":13,"verse":"יג אנכי האל בית אל אשר משחת שם מצבה אשר נדרת לי שם נדר עתה קום צא מן הארץ הזאת ושוב אל ארץ מולדתך"},{"number":14,"verse":"יד ותען רחל ולאה ותאמרנה לו העוד לנו חלק ונחלה בבית אבינו"},{"number":15,"verse":"טו הלוא נכריות נחשבנו לו כי מכרנו ויאכל גם אכול את כספנו"},{"number":16,"verse":"טז כי כל העשר אשר הציל אלהים מאבינו--לנו הוא ולבנינו ועתה כל אשר אמר אלהים אליך--עשה"},{"number":17,"verse":"יז ויקם יעקב וישא את בניו ואת נשיו על הגמלים"},{"number":18,"verse":"יח וינהג את כל מקנהו ואת כל רכשו אשר רכש--מקנה קנינו אשר רכש בפדן ארם לבוא אל יצחק אביו ארצה כנען"},{"number":19,"verse":"יט ולבן הלך לגזז את צאנו ותגנב רחל את התרפים אשר לאביה"},{"number":20,"verse":"כ ויגנב יעקב את לב לבן הארמי--על בלי הגיד לו כי ברח הוא"},{"number":21,"verse":"כא ויברח הוא וכל אשר לו ויקם ויעבר את הנהר וישם את פניו הר הגלעד"},{"number":22,"verse":"כב ויגד ללבן ביום השלישי כי ברח יעקב"},{"number":23,"verse":"כג ויקח את אחיו עמו וירדף אחריו דרך שבעת ימים וידבק אתו בהר הגלעד"},{"number":24,"verse":"כד ויבא אלהים אל לבן הארמי בחלם הלילה ויאמר לו השמר לך פן תדבר עם יעקב--מטוב עד רע"},{"number":25,"verse":"כה וישג לבן את יעקב ויעקב תקע את אהלו בהר ולבן תקע את אחיו בהר הגלעד"},{"number":26,"verse":"כו ויאמר לבן ליעקב מה עשית ותגנב את לבבי ותנהג את בנתי כשביות חרב"},{"number":27,"verse":"כז למה נחבאת לברח ותגנב אתי ולא הגדת לי ואשלחך בשמחה ובשרים בתף ובכנור"},{"number":28,"verse":"כח ולא נטשתני לנשק לבני ולבנתי עתה הסכלת עשו"},{"number":29,"verse":"כט יש לאל ידי לעשות עמכם רע ואלהי אביכם אמש אמר אלי לאמר השמר לך מדבר עם יעקב--מטוב עד רע"},{"number":30,"verse":"ל ועתה הלך הלכת כי נכסף נכספתה לבית אביך למה גנבת את אלהי"},{"number":31,"verse":"לא ויען יעקב ויאמר ללבן כי יראתי--כי אמרתי פן תגזל את בנותיך מעמי"},{"number":32,"verse":"לב עם אשר תמצא את אלהיך לא יחיה--נגד אחינו הכר לך מה עמדי וקח לך ולא ידע יעקב כי רחל גנבתם"},{"number":33,"verse":"לג ויבא לבן באהל יעקב ובאהל לאה ובאהל שתי האמהת--ולא מצא ויצא מאהל לאה ויבא באהל רחל"},{"number":34,"verse":"לד ורחל לקחה את התרפים ותשמם בכר הגמל--ותשב עליהם וימשש לבן את כל האהל ולא מצא"},{"number":35,"verse":"לה ותאמר אל אביה אל יחר בעיני אדני כי לוא אוכל לקום מפניך כי דרך נשים לי ויחפש ולא מצא את התרפים"},{"number":36,"verse":"לו ויחר ליעקב וירב בלבן ויען יעקב ויאמר ללבן מה פשעי מה חטאתי כי דלקת אחרי"},{"number":37,"verse":"לז כי מששת את כל כלי מה מצאת מכל כלי ביתך--שים כה נגד אחי ואחיך ויוכיחו בין שנינו"},{"number":38,"verse":"לח זה עשרים שנה אנכי עמך רחליך ועזיך לא שכלו ואילי צאנך לא אכלתי"},{"number":39,"verse":"לט טרפה לא הבאתי אליך--אנכי אחטנה מידי תבקשנה גנבתי יום וגנבתי לילה"},{"number":40,"verse":"מ הייתי ביום אכלני חרב וקרח בלילה ותדד שנתי מעיני"},{"number":41,"verse":"מא זה לי עשרים שנה בביתך עבדתיך ארבע עשרה שנה בשתי בנתיך ושש שנים בצאנך ותחלף את משכרתי עשרת מנים"},{"number":42,"verse":"מב לולי אלהי אבי אלהי אברהם ופחד יצחק היה לי--כי עתה ריקם שלחתני את עניי ואת יגיע כפי ראה אלהים--ויוכח אמש"},{"number":43,"verse":"מג ויען לבן ויאמר אל יעקב הבנות בנתי והבנים בני והצאן צאני וכל אשר אתה ראה לי הוא ולבנתי מה אעשה לאלה היום או לבניהן אשר ילדו"},{"number":44,"verse":"מד ועתה לכה נכרתה ברית--אני ואתה והיה לעד ביני ובינך"},{"number":45,"verse":"מה ויקח יעקב אבן וירימה מצבה"},{"number":46,"verse":"מו ויאמר יעקב לאחיו לקטו אבנים ויקחו אבנים ויעשו גל ויאכלו שם על הגל"},{"number":47,"verse":"מז ויקרא לו לבן יגר שהדותא ויעקב קרא לו גלעד"},{"number":48,"verse":"מח ויאמר לבן הגל הזה עד ביני ובינך היום על כן קרא שמו גלעד"},{"number":49,"verse":"מט והמצפה אשר אמר יצף יהוה ביני ובינך כי נסתר איש מרעהו"},{"number":50,"verse":"נ אם תענה את בנתי ואם תקח נשים על בנתי--אין איש עמנו ראה אלהים עד ביני ובינך"},{"number":51,"verse":"נא ויאמר לבן ליעקב הנה הגל הזה והנה המצבה אשר יריתי ביני ובינך"},{"number":52,"verse":"נב עד הגל הזה ועדה המצבה אם אני לא אעבר אליך את הגל הזה ואם אתה לא תעבר אלי את הגל הזה ואת המצבה הזאת לרעה"},{"number":53,"verse":"נג אלהי אברהם ואלהי נחור ישפטו בינינו--אלהי אביהם וישבע יעקב בפחד אביו יצחק"},{"number":54,"verse":"נד ויזבח יעקב זבח בהר ויקרא לאחיו לאכל לחם ויאכלו לחם וילינו בהר"}]}