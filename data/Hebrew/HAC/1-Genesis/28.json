{"bibleAbbr":"HAC","bookName":"Genesis","bookEnglishName":"Genesis","chapterNumber":28,"verses":[{"number":1,"verse":"א ויקרא יצחק אל יעקב ויברך אתו ויצוהו ויאמר לו לא תקח אשה מבנות כנען"},{"number":2,"verse":"ב קום לך פדנה ארם ביתה בתואל אבי אמך וקח לך משם אשה מבנות לבן אחי אמך"},{"number":3,"verse":"ג ואל שדי יברך אתך ויפרך וירבך והיית לקהל עמים"},{"number":4,"verse":"ד ויתן לך את ברכת אברהם לך ולזרעך אתך--לרשתך את ארץ מגריך אשר נתן אלהים לאברהם"},{"number":5,"verse":"ה וישלח יצחק את יעקב וילך פדנה ארם--אל לבן בן בתואל הארמי אחי רבקה אם יעקב ועשו"},{"number":6,"verse":"ו וירא עשו כי ברך יצחק את יעקב ושלח אתו פדנה ארם לקחת לו משם אשה בברכו אתו--ויצו עליו לאמר לא תקח אשה מבנות כנען"},{"number":7,"verse":"ז וישמע יעקב אל אביו ואל אמו וילך פדנה ארם"},{"number":8,"verse":"ח וירא עשו כי רעות בנות כנען בעיני יצחק אביו"},{"number":9,"verse":"ט וילך עשו אל ישמעאל ויקח את מחלת בת ישמעאל בן אברהם אחות נביות על נשיו--לו לאשה {ס}"},{"number":10,"verse":"י ויצא יעקב מבאר שבע וילך חרנה"},{"number":11,"verse":"יא ויפגע במקום וילן שם כי בא השמש ויקח מאבני המקום וישם מראשתיו וישכב במקום ההוא"},{"number":12,"verse":"יב ויחלם והנה סלם מצב ארצה וראשו מגיע השמימה והנה מלאכי אלהים עלים וירדים בו"},{"number":13,"verse":"יג והנה יהוה נצב עליו ויאמר אני יהוה אלהי אברהם אביך ואלהי יצחק הארץ אשר אתה שכב עליה--לך אתננה ולזרעך"},{"number":14,"verse":"יד והיה זרעך כעפר הארץ ופרצת ימה וקדמה וצפנה ונגבה ונברכו בך כל משפחת האדמה ובזרעך"},{"number":15,"verse":"טו והנה אנכי עמך ושמרתיך בכל אשר תלך והשבתיך אל האדמה הזאת כי לא אעזבך עד אשר אם עשיתי את אשר דברתי לך"},{"number":16,"verse":"טז וייקץ יעקב משנתו ויאמר אכן יש יהוה במקום הזה ואנכי לא ידעתי"},{"number":17,"verse":"יז ויירא ויאמר מה נורא המקום הזה אין זה כי אם בית אלהים וזה שער השמים"},{"number":18,"verse":"יח וישכם יעקב בבקר ויקח את האבן אשר שם מראשתיו וישם אתה מצבה ויצק שמן על ראשה"},{"number":19,"verse":"יט ויקרא את שם המקום ההוא בית אל ואולם לוז שם העיר לראשנה"},{"number":20,"verse":"כ וידר יעקב נדר לאמר אם יהיה אלהים עמדי ושמרני בדרך הזה אשר אנכי הולך ונתן לי לחם לאכל ובגד ללבש"},{"number":21,"verse":"כא ושבתי בשלום אל בית אבי והיה יהוה לי לאלהים"},{"number":22,"verse":"כב והאבן הזאת אשר שמתי מצבה--יהיה בית אלהים וכל אשר תתן לי עשר אעשרנו לך"}]}