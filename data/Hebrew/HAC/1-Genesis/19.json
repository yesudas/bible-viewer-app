{"bibleAbbr":"HAC","bookName":"Genesis","bookEnglishName":"Genesis","chapterNumber":19,"verses":[{"number":1,"verse":"א ויבאו שני המלאכים סדמה בערב ולוט ישב בשער סדם וירא לוט ויקם לקראתם וישתחו אפים ארצה"},{"number":2,"verse":"ב ויאמר הנה נא אדני סורו נא אל בית עבדכם ולינו ורחצו רגליכם והשכמתם והלכתם לדרככם ויאמרו לא כי ברחוב נלין"},{"number":3,"verse":"ג ויפצר בם מאד--ויסרו אליו ויבאו אל ביתו ויעש להם משתה ומצות אפה ויאכלו"},{"number":4,"verse":"ד טרם ישכבו ואנשי העיר אנשי סדם נסבו על הבית מנער ועד זקן כל העם מקצה"},{"number":5,"verse":"ה ויקראו אל לוט ויאמרו לו איה האנשים אשר באו אליך הלילה הוציאם אלינו ונדעה אתם"},{"number":6,"verse":"ו ויצא אלהם לוט הפתחה והדלת סגר אחריו"},{"number":7,"verse":"ז ויאמר אל נא אחי תרעו"},{"number":8,"verse":"ח הנה נא לי שתי בנות אשר לא ידעו איש--אוציאה נא אתהן אליכם ועשו להן כטוב בעיניכם רק לאנשים האל אל תעשו דבר כי על כן באו בצל קרתי"},{"number":9,"verse":"ט ויאמרו גש הלאה ויאמרו האחד בא לגור וישפט שפוט--עתה נרע לך מהם ויפצרו באיש בלוט מאד ויגשו לשבר הדלת"},{"number":10,"verse":"י וישלחו האנשים את ידם ויביאו את לוט אליהם הביתה ואת הדלת סגרו"},{"number":11,"verse":"יא ואת האנשים אשר פתח הבית הכו בסנורים מקטן ועד גדול וילאו למצא הפתח"},{"number":12,"verse":"יב ויאמרו האנשים אל לוט עד מי לך פה--חתן ובניך ובנתיך וכל אשר לך בעיר הוצא מן המקום"},{"number":13,"verse":"יג כי משחתים אנחנו את המקום הזה כי גדלה צעקתם את פני יהוה וישלחנו יהוה לשחתה"},{"number":14,"verse":"יד ויצא לוט וידבר אל חתניו לקחי בנתיו ויאמר קומו צאו מן המקום הזה כי משחית יהוה את העיר ויהי כמצחק בעיני חתניו"},{"number":15,"verse":"טו וכמו השחר עלה ויאיצו המלאכים בלוט לאמר קום קח את אשתך ואת שתי בנתיך הנמצאת--פן תספה בעון העיר"},{"number":16,"verse":"טז ויתמהמה--ויחזיקו האנשים בידו וביד אשתו וביד שתי בנתיו בחמלת יהוה עליו ויצאהו וינחהו מחוץ לעיר"},{"number":17,"verse":"יז ויהי כהוציאם אתם החוצה ויאמר המלט על נפשך--אל תביט אחריך ואל תעמד בכל הככר ההרה המלט פן תספה"},{"number":18,"verse":"יח ויאמר לוט אלהם אל נא אדני"},{"number":19,"verse":"יט הנה נא מצא עבדך חן בעיניך ותגדל חסדך אשר עשית עמדי להחיות את נפשי ואנכי לא אוכל להמלט ההרה--פן תדבקני הרעה ומתי"},{"number":20,"verse":"כ הנה נא העיר הזאת קרבה לנוס שמה--והוא מצער אמלטה נא שמה הלא מצער הוא--ותחי נפשי"},{"number":21,"verse":"כא ויאמר אליו--הנה נשאתי פניך גם לדבר הזה לבלתי הפכי את העיר אשר דברת"},{"number":22,"verse":"כב מהר המלט שמה כי לא אוכל לעשות דבר עד באך שמה על כן קרא שם העיר צוער"},{"number":23,"verse":"כג השמש יצא על הארץ ולוט בא צערה"},{"number":24,"verse":"כד ויהוה המטיר על סדם ועל עמרה--גפרית ואש מאת יהוה מן השמים"},{"number":25,"verse":"כה ויהפך את הערים האל ואת כל הככר ואת כל ישבי הערים וצמח האדמה"},{"number":26,"verse":"כו ותבט אשתו מאחריו ותהי נציב מלח"},{"number":27,"verse":"כז וישכם אברהם בבקר אל המקום--אשר עמד שם את פני יהוה"},{"number":28,"verse":"כח וישקף על פני סדם ועמרה ועל כל פני ארץ הככר וירא והנה עלה קיטר הארץ כקיטר הכבשן"},{"number":29,"verse":"כט ויהי בשחת אלהים את ערי הככר ויזכר אלהים את אברהם וישלח את לוט מתוך ההפכה בהפך את הערים אשר ישב בהן לוט"},{"number":30,"verse":"ל ויעל לוט מצוער וישב בהר ושתי בנתיו עמו כי ירא לשבת בצוער וישב במערה--הוא ושתי בנתיו"},{"number":31,"verse":"לא ותאמר הבכירה אל הצעירה אבינו זקן ואיש אין בארץ לבוא עלינו כדרך כל הארץ"},{"number":32,"verse":"לב לכה נשקה את אבינו יין ונשכבה עמו ונחיה מאבינו זרע"},{"number":33,"verse":"לג ותשקין את אביהן יין בלילה הוא ותבא הבכירה ותשכב את אביה ולא ידע בשכבה ובקומה"},{"number":34,"verse":"לד ויהי ממחרת ותאמר הבכירה אל הצעירה הן שכבתי אמש את אבי נשקנו יין גם הלילה ובאי שכבי עמו ונחיה מאבינו זרע"},{"number":35,"verse":"לה ותשקין גם בלילה ההוא את אביהן--יין ותקם הצעירה ותשכב עמו ולא ידע בשכבה ובקמה"},{"number":36,"verse":"לו ותהרין שתי בנות לוט מאביהן"},{"number":37,"verse":"לז ותלד הבכירה בן ותקרא שמו מואב הוא אבי מואב עד היום"},{"number":38,"verse":"לח והצעירה גם הוא ילדה בן ותקרא שמו בן עמי הוא אבי בני עמון עד היום {ס}"}]}