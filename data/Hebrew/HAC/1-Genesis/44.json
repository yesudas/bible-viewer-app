{"bibleAbbr":"HAC","bookName":"Genesis","bookEnglishName":"Genesis","chapterNumber":44,"verses":[{"number":1,"verse":"א ויצו את אשר על ביתו לאמר מלא את אמתחת האנשים אכל כאשר יוכלון שאת ושים כסף איש בפי אמתחתו"},{"number":2,"verse":"ב ואת גביעי גביע הכסף תשים בפי אמתחת הקטן ואת כסף שברו ויעש כדבר יוסף אשר דבר"},{"number":3,"verse":"ג הבקר אור והאנשים שלחו המה וחמריהם"},{"number":4,"verse":"ד הם יצאו את העיר לא הרחיקו ויוסף אמר לאשר על ביתו קום רדף אחרי האנשים והשגתם ואמרת אלהם למה שלמתם רעה תחת טובה"},{"number":5,"verse":"ה הלוא זה אשר ישתה אדני בו והוא נחש ינחש בו הרעתם אשר עשיתם"},{"number":6,"verse":"ו וישגם וידבר אלהם את הדברים האלה"},{"number":7,"verse":"ז ויאמרו אליו--למה ידבר אדני כדברים האלה חלילה לעבדיך מעשות כדבר הזה"},{"number":8,"verse":"ח הן כסף אשר מצאנו בפי אמתחתינו--השיבנו אליך מארץ כנען ואיך נגנב מבית אדניך כסף או זהב"},{"number":9,"verse":"ט אשר ימצא אתו מעבדיך ומת וגם אנחנו נהיה לאדני לעבדים"},{"number":10,"verse":"י ויאמר גם עתה כדבריכם כן הוא אשר ימצא אתו יהיה לי עבד ואתם תהיו נקים"},{"number":11,"verse":"יא וימהרו ויורדו איש את אמתחתו--ארצה ויפתחו איש אמתחתו"},{"number":12,"verse":"יב ויחפש--בגדול החל ובקטן כלה וימצא הגביע באמתחת בנימן"},{"number":13,"verse":"יג ויקרעו שמלתם ויעמס איש על חמרו וישבו העירה"},{"number":14,"verse":"יד ויבא יהודה ואחיו ביתה יוסף והוא עודנו שם ויפלו לפניו ארצה"},{"number":15,"verse":"טו ויאמר להם יוסף מה המעשה הזה אשר עשיתם הלוא ידעתם כי נחש ינחש איש אשר כמני"},{"number":16,"verse":"טז ויאמר יהודה מה נאמר לאדני מה נדבר ומה נצטדק האלהים מצא את עון עבדיך--הננו עבדים לאדני גם אנחנו גם אשר נמצא הגביע בידו"},{"number":17,"verse":"יז ויאמר--חלילה לי מעשות זאת האיש אשר נמצא הגביע בידו הוא יהיה לי עבד ואתם עלו לשלום אל אביכם {ס}"},{"number":18,"verse":"יח ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך כי כמוך כפרעה"},{"number":19,"verse":"יט אדני שאל את עבדיו לאמר היש לכם אב או אח"},{"number":20,"verse":"כ ונאמר אל אדני יש לנו אב זקן וילד זקנים קטן ואחיו מת ויותר הוא לבדו לאמו ואביו אהבו"},{"number":21,"verse":"כא ותאמר אל עבדיך הורדהו אלי ואשימה עיני עליו"},{"number":22,"verse":"כב ונאמר אל אדני לא יוכל הנער לעזב את אביו ועזב את אביו ומת"},{"number":23,"verse":"כג ותאמר אל עבדיך אם לא ירד אחיכם הקטן אתכם--לא תספון לראות פני"},{"number":24,"verse":"כד ויהי כי עלינו אל עבדך אבי ונגד לו--את דברי אדני"},{"number":25,"verse":"כה ויאמר אבינו שבו שברו לנו מעט אכל"},{"number":26,"verse":"כו ונאמר לא נוכל לרדת אם יש אחינו הקטן אתנו וירדנו--כי לא נוכל לראות פני האיש ואחינו הקטן איננו אתנו"},{"number":27,"verse":"כז ויאמר עבדך אבי אלינו אתם ידעתם כי שנים ילדה לי אשתי"},{"number":28,"verse":"כח ויצא האחד מאתי ואמר אך טרף טרף ולא ראיתיו עד הנה"},{"number":29,"verse":"כט ולקחתם גם את זה מעם פני וקרהו אסון--והורדתם את שיבתי ברעה שאלה"},{"number":30,"verse":"ל ועתה כבאי אל עבדך אבי והנער איננו אתנו ונפשו קשורה בנפשו"},{"number":31,"verse":"לא והיה כראותו כי אין הנער--ומת והורידו עבדיך את שיבת עבדך אבינו ביגון--שאלה"},{"number":32,"verse":"לב כי עבדך ערב את הנער מעם אבי לאמר אם לא אביאנו אליך וחטאתי לאבי כל הימים"},{"number":33,"verse":"לג ועתה ישב נא עבדך תחת הנער--עבד לאדני והנער יעל עם אחיו"},{"number":34,"verse":"לד כי איך אעלה אל אבי והנער איננו אתי פן אראה ברע אשר ימצא את אבי"}]}