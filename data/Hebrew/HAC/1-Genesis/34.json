{"bibleAbbr":"HAC","bookName":"Genesis","bookEnglishName":"Genesis","chapterNumber":34,"verses":[{"number":1,"verse":"א ותצא דינה בת לאה אשר ילדה ליעקב לראות בבנות הארץ"},{"number":2,"verse":"ב וירא אתה שכם בן חמור החוי--נשיא הארץ ויקח אתה וישכב אתה ויענה"},{"number":3,"verse":"ג ותדבק נפשו בדינה בת יעקב ויאהב את הנער וידבר על לב הנער"},{"number":4,"verse":"ד ויאמר שכם אל חמור אביו לאמר קח לי את הילדה הזאת לאשה"},{"number":5,"verse":"ה ויעקב שמע כי טמא את דינה בתו ובניו היו את מקנהו בשדה והחרש יעקב עד באם"},{"number":6,"verse":"ו ויצא חמור אבי שכם אל יעקב לדבר אתו"},{"number":7,"verse":"ז ובני יעקב באו מן השדה כשמעם ויתעצבו האנשים ויחר להם מאד כי נבלה עשה בישראל לשכב את בת יעקב וכן לא יעשה"},{"number":8,"verse":"ח וידבר חמור אתם לאמר שכם בני חשקה נפשו בבתכם--תנו נא אתה לו לאשה"},{"number":9,"verse":"ט והתחתנו אתנו בנתיכם תתנו לנו ואת בנתינו תקחו לכם"},{"number":10,"verse":"י ואתנו תשבו והארץ תהיה לפניכם--שבו וסחרוה והאחזו בה"},{"number":11,"verse":"יא ויאמר שכם אל אביה ואל אחיה אמצא חן בעיניכם ואשר תאמרו אלי אתן"},{"number":12,"verse":"יב הרבו עלי מאד מהר ומתן ואתנה כאשר תאמרו אלי ותנו לי את הנער לאשה"},{"number":13,"verse":"יג ויענו בני יעקב את שכם ואת חמור אביו במרמה--וידברו אשר טמא את דינה אחתם"},{"number":14,"verse":"יד ויאמרו אליהם לא נוכל לעשות הדבר הזה--לתת את אחתנו לאיש אשר לו ערלה כי חרפה הוא לנו"},{"number":15,"verse":"טו אך בזאת נאות לכם אם תהיו כמנו להמל לכם כל זכר"},{"number":16,"verse":"טז ונתנו את בנתינו לכם ואת בנתיכם נקח לנו וישבנו אתכם והיינו לעם אחד"},{"number":17,"verse":"יז ואם לא תשמעו אלינו להמול--ולקחנו את בתנו והלכנו"},{"number":18,"verse":"יח וייטבו דבריהם בעיני חמור ובעיני שכם בן חמור"},{"number":19,"verse":"יט ולא אחר הנער לעשות הדבר כי חפץ בבת יעקב והוא נכבד מכל בית אביו"},{"number":20,"verse":"כ ויבא חמור ושכם בנו אל שער עירם וידברו אל אנשי עירם לאמר"},{"number":21,"verse":"כא האנשים האלה שלמים הם אתנו וישבו בארץ ויסחרו אתה והארץ הנה רחבת ידים לפניהם את בנתם נקח לנו לנשים ואת בנתינו נתן להם"},{"number":22,"verse":"כב אך בזאת יאתו לנו האנשים לשבת אתנו--להיות לעם אחד בהמול לנו כל זכר כאשר הם נמלים"},{"number":23,"verse":"כג מקנהם וקנינם וכל בהמתם הלוא לנו הם אך נאותה להם וישבו אתנו"},{"number":24,"verse":"כד וישמעו אל חמור ואל שכם בנו כל יצאי שער עירו וימלו כל זכר--כל יצאי שער עירו"},{"number":25,"verse":"כה ויהי ביום השלישי בהיותם כאבים ויקחו שני בני יעקב שמעון ולוי אחי דינה איש חרבו ויבאו על העיר בטח ויהרגו כל זכר"},{"number":26,"verse":"כו ואת חמור ואת שכם בנו הרגו לפי חרב ויקחו את דינה מבית שכם ויצאו"},{"number":27,"verse":"כז בני יעקב באו על החללים ויבזו העיר--אשר טמאו אחותם"},{"number":28,"verse":"כח את צאנם ואת בקרם ואת חמריהם ואת אשר בעיר ואת אשר בשדה לקחו"},{"number":29,"verse":"כט ואת כל חילם ואת כל טפם ואת נשיהם שבו ויבזו ואת כל אשר בבית"},{"number":30,"verse":"ל ויאמר יעקב אל שמעון ואל לוי עכרתם אתי להבאישני בישב הארץ בכנעני ובפרזי ואני מתי מספר ונאספו עלי והכוני ונשמדתי אני וביתי"},{"number":31,"verse":"לא ויאמרו הכזונה יעשה את אחותנו {פ}"}]}