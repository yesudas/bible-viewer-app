{"bibleAbbr":"HAC","bookName":"Genesis","bookEnglishName":"Genesis","chapterNumber":29,"verses":[{"number":1,"verse":"א וישא יעקב רגליו וילך ארצה בני קדם"},{"number":2,"verse":"ב וירא והנה באר בשדה והנה שם שלשה עדרי צאן רבצים עליה--כי מן הבאר ההוא ישקו העדרים והאבן גדלה על פי הבאר"},{"number":3,"verse":"ג ונאספו שמה כל העדרים וגללו את האבן מעל פי הבאר והשקו את הצאן והשיבו את האבן על פי הבאר למקמה"},{"number":4,"verse":"ד ויאמר להם יעקב אחי מאין אתם ויאמרו מחרן אנחנו"},{"number":5,"verse":"ה ויאמר להם הידעתם את לבן בן נחור ויאמרו ידענו"},{"number":6,"verse":"ו ויאמר להם השלום לו ויאמרו שלום--והנה רחל בתו באה עם הצאן"},{"number":7,"verse":"ז ויאמר הן עוד היום גדול--לא עת האסף המקנה השקו הצאן ולכו רעו"},{"number":8,"verse":"ח ויאמרו לא נוכל עד אשר יאספו כל העדרים וגללו את האבן מעל פי הבאר והשקינו הצאן"},{"number":9,"verse":"ט עודנו מדבר עמם ורחל באה עם הצאן אשר לאביה--כי רעה הוא"},{"number":10,"verse":"י ויהי כאשר ראה יעקב את רחל בת לבן אחי אמו ואת צאן לבן אחי אמו ויגש יעקב ויגל את האבן מעל פי הבאר וישק את צאן לבן אחי אמו"},{"number":11,"verse":"יא וישק יעקב לרחל וישא את קלו ויבך"},{"number":12,"verse":"יב ויגד יעקב לרחל כי אחי אביה הוא וכי בן רבקה הוא ותרץ ותגד לאביה"},{"number":13,"verse":"יג ויהי כשמע לבן את שמע יעקב בן אחתו וירץ לקראתו ויחבק לו וינשק לו ויביאהו אל ביתו ויספר ללבן את כל הדברים האלה"},{"number":14,"verse":"יד ויאמר לו לבן אך עצמי ובשרי אתה וישב עמו חדש ימים"},{"number":15,"verse":"טו ויאמר לבן ליעקב הכי אחי אתה ועבדתני חנם הגידה לי מה משכרתך"},{"number":16,"verse":"טז וללבן שתי בנות שם הגדלה לאה ושם הקטנה רחל"},{"number":17,"verse":"יז ועיני לאה רכות ורחל היתה יפת תאר ויפת מראה"},{"number":18,"verse":"יח ויאהב יעקב את רחל ויאמר אעבדך שבע שנים ברחל בתך הקטנה"},{"number":19,"verse":"יט ויאמר לבן טוב תתי אתה לך מתתי אתה לאיש אחר שבה עמדי"},{"number":20,"verse":"כ ויעבד יעקב ברחל שבע שנים ויהיו בעיניו כימים אחדים באהבתו אתה"},{"number":21,"verse":"כא ויאמר יעקב אל לבן הבה את אשתי כי מלאו ימי ואבואה אליה"},{"number":22,"verse":"כב ויאסף לבן את כל אנשי המקום ויעש משתה"},{"number":23,"verse":"כג ויהי בערב--ויקח את לאה בתו ויבא אתה אליו ויבא אליה"},{"number":24,"verse":"כד ויתן לבן לה את זלפה שפחתו--ללאה בתו שפחה"},{"number":25,"verse":"כה ויהי בבקר והנה הוא לאה ויאמר אל לבן מה זאת עשית לי--הלא ברחל עבדתי עמך ולמה רמיתני"},{"number":26,"verse":"כו ויאמר לבן לא יעשה כן במקומנו--לתת הצעירה לפני הבכירה"},{"number":27,"verse":"כז מלא שבע זאת ונתנה לך גם את זאת בעבדה אשר תעבד עמדי עוד שבע שנים אחרות"},{"number":28,"verse":"כח ויעש יעקב כן וימלא שבע זאת ויתן לו את רחל בתו לו לאשה"},{"number":29,"verse":"כט ויתן לבן לרחל בתו את בלהה שפחתו--לה לשפחה"},{"number":30,"verse":"ל ויבא גם אל רחל ויאהב גם את רחל מלאה ויעבד עמו עוד שבע שנים אחרות"},{"number":31,"verse":"לא וירא יהוה כי שנואה לאה ויפתח את רחמה ורחל עקרה"},{"number":32,"verse":"לב ותהר לאה ותלד בן ותקרא שמו ראובן כי אמרה כי ראה יהוה בעניי--כי עתה יאהבני אישי"},{"number":33,"verse":"לג ותהר עוד ותלד בן ותאמר כי שמע יהוה כי שנואה אנכי ויתן לי גם את זה ותקרא שמו שמעון"},{"number":34,"verse":"לד ותהר עוד ותלד בן ותאמר עתה הפעם ילוה אישי אלי כי ילדתי לו שלשה בנים על כן קרא שמו לוי"},{"number":35,"verse":"לה ותהר עוד ותלד בן ותאמר הפעם אודה את יהוה--על כן קראה שמו יהודה ותעמד מלדת"}]}