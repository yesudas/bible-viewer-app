{"bibleAbbr":"HAC","bookName":"Genesis","bookEnglishName":"Genesis","chapterNumber":26,"verses":[{"number":1,"verse":"א ויהי רעב בארץ מלבד הרעב הראשון אשר היה בימי אברהם וילך יצחק אל אבימלך מלך פלשתים גררה"},{"number":2,"verse":"ב וירא אליו יהוה ויאמר אל תרד מצרימה שכן בארץ אשר אמר אליך"},{"number":3,"verse":"ג גור בארץ הזאת ואהיה עמך ואברכך כי לך ולזרעך אתן את כל הארצת האל והקמתי את השבעה אשר נשבעתי לאברהם אביך"},{"number":4,"verse":"ד והרביתי את זרעך ככוכבי השמים ונתתי לזרעך את כל הארצת האל והתברכו בזרעך כל גויי הארץ"},{"number":5,"verse":"ה עקב אשר שמע אברהם בקלי וישמר משמרתי מצותי חקותי ותורתי"},{"number":6,"verse":"ו וישב יצחק בגרר"},{"number":7,"verse":"ז וישאלו אנשי המקום לאשתו ויאמר אחתי הוא כי ירא לאמר אשתי פן יהרגני אנשי המקום על רבקה כי טובת מראה הוא"},{"number":8,"verse":"ח ויהי כי ארכו לו שם הימים וישקף אבימלך מלך פלשתים בעד החלון וירא והנה יצחק מצחק את רבקה אשתו"},{"number":9,"verse":"ט ויקרא אבימלך ליצחק ויאמר אך הנה אשתך הוא ואיך אמרת אחתי הוא ויאמר אליו יצחק כי אמרתי פן אמות עליה"},{"number":10,"verse":"י ויאמר אבימלך מה זאת עשית לנו כמעט שכב אחד העם את אשתך והבאת עלינו אשם"},{"number":11,"verse":"יא ויצו אבימלך את כל העם לאמר הנגע באיש הזה ובאשתו--מות יומת"},{"number":12,"verse":"יב ויזרע יצחק בארץ ההוא וימצא בשנה ההוא מאה שערים ויברכהו יהוה"},{"number":13,"verse":"יג ויגדל האיש וילך הלוך וגדל עד כי גדל מאד"},{"number":14,"verse":"יד ויהי לו מקנה צאן ומקנה בקר ועבדה רבה ויקנאו אתו פלשתים"},{"number":15,"verse":"טו וכל הבארת אשר חפרו עבדי אביו בימי אברהם אביו--סתמום פלשתים וימלאום עפר"},{"number":16,"verse":"טז ויאמר אבימלך אל יצחק לך מעמנו כי עצמת ממנו מאד"},{"number":17,"verse":"יז וילך משם יצחק ויחן בנחל גרר וישב שם"},{"number":18,"verse":"יח וישב יצחק ויחפר את בארת המים אשר חפרו בימי אברהם אביו ויסתמום פלשתים אחרי מות אברהם ויקרא להן שמות כשמת אשר קרא להן אביו"},{"number":19,"verse":"יט ויחפרו עבדי יצחק בנחל וימצאו שם--באר מים חיים"},{"number":20,"verse":"כ ויריבו רעי גרר עם רעי יצחק לאמר--לנו המים ויקרא שם הבאר עשק כי התעשקו עמו"},{"number":21,"verse":"כא ויחפרו באר אחרת ויריבו גם עליה ויקרא שמה שטנה"},{"number":22,"verse":"כב ויעתק משם ויחפר באר אחרת ולא רבו עליה ויקרא שמה רחבות ויאמר כי עתה הרחיב יהוה לנו ופרינו בארץ"},{"number":23,"verse":"כג ויעל משם באר שבע"},{"number":24,"verse":"כד וירא אליו יהוה בלילה ההוא ויאמר אנכי אלהי אברהם אביך אל תירא כי אתך אנכי וברכתיך והרביתי את זרעך בעבור אברהם עבדי"},{"number":25,"verse":"כה ויבן שם מזבח ויקרא בשם יהוה ויט שם אהלו ויכרו שם עבדי יצחק באר"},{"number":26,"verse":"כו ואבימלך הלך אליו מגרר ואחזת מרעהו ופיכל שר צבאו"},{"number":27,"verse":"כז ויאמר אלהם יצחק מדוע באתם אלי ואתם שנאתם אתי ותשלחוני מאתכם"},{"number":28,"verse":"כח ויאמרו ראו ראינו כי היה יהוה עמך ונאמר תהי נא אלה בינותינו בינינו ובינך ונכרתה ברית עמך"},{"number":29,"verse":"כט אם תעשה עמנו רעה כאשר לא נגענוך וכאשר עשינו עמך רק טוב ונשלחך בשלום אתה עתה ברוך יהוה"},{"number":30,"verse":"ל ויעש להם משתה ויאכלו וישתו"},{"number":31,"verse":"לא וישכימו בבקר וישבעו איש לאחיו וישלחם יצחק וילכו מאתו בשלום"},{"number":32,"verse":"לב ויהי ביום ההוא ויבאו עבדי יצחק ויגדו לו על אדות הבאר אשר חפרו ויאמרו לו מצאנו מים"},{"number":33,"verse":"לג ויקרא אתה שבעה על כן שם העיר באר שבע עד היום הזה {ס}"},{"number":34,"verse":"לד ויהי עשו בן ארבעים שנה ויקח אשה את יהודית בת בארי החתי--ואת בשמת בת אילן החתי"},{"number":35,"verse":"לה ותהיין מרת רוח ליצחק ולרבקה {ס}"}]}