{"bibleAbbr":"HAC","bookName":"Genesis","bookEnglishName":"Genesis","chapterNumber":1,"verses":[{"number":1,"verse":"א בראשית ברא אלהים את השמים ואת הארץ"},{"number":2,"verse":"ב והארץ היתה תהו ובהו וחשך על פני תהום ורוח אלהים מרחפת על פני המים"},{"number":3,"verse":"ג ויאמר אלהים יהי אור ויהי אור"},{"number":4,"verse":"ד וירא אלהים את האור כי טוב ויבדל אלהים בין האור ובין החשך"},{"number":5,"verse":"ה ויקרא אלהים לאור יום ולחשך קרא לילה ויהי ערב ויהי בקר יום אחד {פ}"},{"number":6,"verse":"ו ויאמר אלהים יהי רקיע בתוך המים ויהי מבדיל בין מים למים"},{"number":7,"verse":"ז ויעש אלהים את הרקיע ויבדל בין המים אשר מתחת לרקיע ובין המים אשר מעל לרקיע ויהי כן"},{"number":8,"verse":"ח ויקרא אלהים לרקיע שמים ויהי ערב ויהי בקר יום שני {פ}"},{"number":9,"verse":"ט ויאמר אלהים יקוו המים מתחת השמים אל מקום אחד ותראה היבשה ויהי כן"},{"number":10,"verse":"י ויקרא אלהים ליבשה ארץ ולמקוה המים קרא ימים וירא אלהים כי טוב"},{"number":11,"verse":"יא ויאמר אלהים תדשא הארץ דשא עשב מזריע זרע עץ פרי עשה פרי למינו אשר זרעו בו על הארץ ויהי כן"},{"number":12,"verse":"יב ותוצא הארץ דשא עשב מזריע זרע למינהו ועץ עשה פרי אשר זרעו בו למינהו וירא אלהים כי טוב"},{"number":13,"verse":"יג ויהי ערב ויהי בקר יום שלישי {פ}"},{"number":14,"verse":"יד ויאמר אלהים יהי מארת ברקיע השמים להבדיל בין היום ובין הלילה והיו לאתת ולמועדים ולימים ושנים"},{"number":15,"verse":"טו והיו למאורת ברקיע השמים להאיר על הארץ ויהי כן"},{"number":16,"verse":"טז ויעש אלהים את שני המארת הגדלים את המאור הגדל לממשלת היום ואת המאור הקטן לממשלת הלילה ואת הכוכבים"},{"number":17,"verse":"יז ויתן אתם אלהים ברקיע השמים להאיר על הארץ"},{"number":18,"verse":"יח ולמשל ביום ובלילה ולהבדיל בין האור ובין החשך וירא אלהים כי טוב"},{"number":19,"verse":"יט ויהי ערב ויהי בקר יום רביעי {פ}"},{"number":20,"verse":"כ ויאמר אלהים--ישרצו המים שרץ נפש חיה ועוף יעופף על הארץ על פני רקיע השמים"},{"number":21,"verse":"כא ויברא אלהים את התנינם הגדלים ואת כל נפש החיה הרמשת אשר שרצו המים למינהם ואת כל עוף כנף למינהו וירא אלהים כי טוב"},{"number":22,"verse":"כב ויברך אתם אלהים לאמר פרו ורבו ומלאו את המים בימים והעוף ירב בארץ"},{"number":23,"verse":"כג ויהי ערב ויהי בקר יום חמישי {פ}"},{"number":24,"verse":"כד ויאמר אלהים תוצא הארץ נפש חיה למינה בהמה ורמש וחיתו ארץ למינה ויהי כן"},{"number":25,"verse":"כה ויעש אלהים את חית הארץ למינה ואת הבהמה למינה ואת כל רמש האדמה למינהו וירא אלהים כי טוב"},{"number":26,"verse":"כו ויאמר אלהים נעשה אדם בצלמנו כדמותנו וירדו בדגת הים ובעוף השמים ובבהמה ובכל הארץ ובכל הרמש הרמש על הארץ"},{"number":27,"verse":"כז ויברא אלהים את האדם בצלמו בצלם אלהים ברא אתו זכר ונקבה ברא אתם"},{"number":28,"verse":"כח ויברך אתם אלהים ויאמר להם אלהים פרו ורבו ומלאו את הארץ וכבשה ורדו בדגת הים ובעוף השמים ובכל חיה הרמשת על הארץ"},{"number":29,"verse":"כט ויאמר אלהים הנה נתתי לכם את כל עשב זרע זרע אשר על פני כל הארץ ואת כל העץ אשר בו פרי עץ זרע זרע לכם יהיה לאכלה"},{"number":30,"verse":"ל ולכל חית הארץ ולכל עוף השמים ולכל רומש על הארץ אשר בו נפש חיה את כל ירק עשב לאכלה ויהי כן"},{"number":31,"verse":"לא וירא אלהים את כל אשר עשה והנה טוב מאד ויהי ערב ויהי בקר יום הששי {פ}"}]}