{"bibleAbbr":"HAC","bookName":"Genesis","bookEnglishName":"Genesis","chapterNumber":14,"verses":[{"number":1,"verse":"א ויהי בימי אמרפל מלך שנער אריוך מלך אלסר כדרלעמר מלך עילם ותדעל מלך גוים"},{"number":2,"verse":"ב עשו מלחמה את ברע מלך סדם ואת ברשע מלך עמרה שנאב מלך אדמה ושמאבר מלך צביים ומלך בלע היא צער"},{"number":3,"verse":"ג כל אלה חברו אל עמק השדים הוא ים המלח"},{"number":4,"verse":"ד שתים עשרה שנה עבדו את כדרלעמר ושלש עשרה שנה מרדו"},{"number":5,"verse":"ה ובארבע עשרה שנה בא כדרלעמר והמלכים אשר אתו ויכו את רפאים בעשתרת קרנים ואת הזוזים בהם ואת האימים בשוה קריתים"},{"number":6,"verse":"ו ואת החרי בהררם שעיר עד איל פארן אשר על המדבר"},{"number":7,"verse":"ז וישבו ויבאו אל עין משפט הוא קדש ויכו את כל שדה העמלקי--וגם את האמרי הישב בחצצן תמר"},{"number":8,"verse":"ח ויצא מלך סדם ומלך עמרה ומלך אדמה ומלך צביים ומלך בלע הוא צער ויערכו אתם מלחמה בעמק השדים"},{"number":9,"verse":"ט את כדרלעמר מלך עילם ותדעל מלך גוים ואמרפל מלך שנער ואריוך מלך אלסר--ארבעה מלכים את החמשה"},{"number":10,"verse":"י ועמק השדים בארת בארת חמר וינסו מלך סדם ועמרה ויפלו שמה והנשארים הרה נסו"},{"number":11,"verse":"יא ויקחו את כל רכש סדם ועמרה ואת כל אכלם--וילכו"},{"number":12,"verse":"יב ויקחו את לוט ואת רכשו בן אחי אברם וילכו והוא ישב בסדם"},{"number":13,"verse":"יג ויבא הפליט ויגד לאברם העברי והוא שכן באלני ממרא האמרי אחי אשכל ואחי ענר והם בעלי ברית אברם"},{"number":14,"verse":"יד וישמע אברם כי נשבה אחיו וירק את חניכיו ילידי ביתו שמנה עשר ושלש מאות וירדף עד דן"},{"number":15,"verse":"טו ויחלק עליהם לילה הוא ועבדיו ויכם וירדפם עד חובה אשר משמאל לדמשק"},{"number":16,"verse":"טז וישב את כל הרכש וגם את לוט אחיו ורכשו השיב וגם את הנשים ואת העם"},{"number":17,"verse":"יז ויצא מלך סדם לקראתו אחרי שובו מהכות את כדרלעמר ואת המלכים אשר אתו--אל עמק שוה הוא עמק המלך"},{"number":18,"verse":"יח ומלכי צדק מלך שלם הוציא לחם ויין והוא כהן לאל עליון"},{"number":19,"verse":"יט ויברכהו ויאמר ברוך אברם לאל עליון קנה שמים וארץ"},{"number":20,"verse":"כ וברוך אל עליון אשר מגן צריך בידך ויתן לו מעשר מכל"},{"number":21,"verse":"כא ויאמר מלך סדם אל אברם תן לי הנפש והרכש קח לך"},{"number":22,"verse":"כב ויאמר אברם אל מלך סדם הרמתי ידי אל יהוה אל עליון קנה שמים וארץ"},{"number":23,"verse":"כג אם מחוט ועד שרוך נעל ואם אקח מכל אשר לך ולא תאמר אני העשרתי את אברם"},{"number":24,"verse":"כד בלעדי רק אשר אכלו הנערים וחלק האנשים אשר הלכו אתי ענר אשכל וממרא הם יקחו חלקם {ס}"}]}