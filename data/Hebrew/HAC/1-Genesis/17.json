{"bibleAbbr":"HAC","bookName":"Genesis","bookEnglishName":"Genesis","chapterNumber":17,"verses":[{"number":1,"verse":"א ויהי אברם בן תשעים שנה ותשע שנים וירא יהוה אל אברם ויאמר אליו אני אל שדי--התהלך לפני והיה תמים"},{"number":2,"verse":"ב ואתנה בריתי ביני ובינך וארבה אותך במאד מאד"},{"number":3,"verse":"ג ויפל אברם על פניו וידבר אתו אלהים לאמר"},{"number":4,"verse":"ד אני הנה בריתי אתך והיית לאב המון גוים"},{"number":5,"verse":"ה ולא יקרא עוד את שמך אברם והיה שמך אברהם כי אב המון גוים נתתיך"},{"number":6,"verse":"ו והפרתי אתך במאד מאד ונתתיך לגוים ומלכים ממך יצאו"},{"number":7,"verse":"ז והקמתי את בריתי ביני ובינך ובין זרעך אחריך לדרתם--לברית עולם להיות לך לאלהים ולזרעך אחריך"},{"number":8,"verse":"ח ונתתי לך ולזרעך אחריך את ארץ מגריך את כל ארץ כנען לאחזת עולם והייתי להם לאלהים"},{"number":9,"verse":"ט ויאמר אלהים אל אברהם ואתה את בריתי תשמר--אתה וזרעך אחריך לדרתם"},{"number":10,"verse":"י זאת בריתי אשר תשמרו ביני וביניכם ובין זרעך אחריך המול לכם כל זכר"},{"number":11,"verse":"יא ונמלתם את בשר ערלתכם והיה לאות ברית ביני וביניכם"},{"number":12,"verse":"יב ובן שמנת ימים ימול לכם כל זכר--לדרתיכם יליד בית--ומקנת כסף מכל בן נכר אשר לא מזרעך הוא"},{"number":13,"verse":"יג המול ימול יליד ביתך ומקנת כספך והיתה בריתי בבשרכם לברית עולם"},{"number":14,"verse":"יד וערל זכר אשר לא ימול את בשר ערלתו--ונכרתה הנפש ההוא מעמיה את בריתי הפר {ס}"},{"number":15,"verse":"טו ויאמר אלהים אל אברהם שרי אשתך לא תקרא את שמה שרי כי שרה שמה"},{"number":16,"verse":"טז וברכתי אתה וגם נתתי ממנה לך בן וברכתיה והיתה לגוים מלכי עמים ממנה יהיו"},{"number":17,"verse":"יז ויפל אברהם על פניו ויצחק ויאמר בלבו הלבן מאה שנה יולד ואם שרה הבת תשעים שנה תלד"},{"number":18,"verse":"יח ויאמר אברהם אל האלהים לו ישמעאל יחיה לפניך"},{"number":19,"verse":"יט ויאמר אלהים אבל שרה אשתך ילדת לך בן וקראת את שמו יצחק והקמתי את בריתי אתו לברית עולם לזרעו אחריו"},{"number":20,"verse":"כ ולישמעאל שמעתיך--הנה ברכתי אתו והפריתי אתו והרביתי אתו במאד מאד שנים עשר נשיאם יוליד ונתתיו לגוי גדול"},{"number":21,"verse":"כא ואת בריתי אקים את יצחק אשר תלד לך שרה למועד הזה בשנה האחרת"},{"number":22,"verse":"כב ויכל לדבר אתו ויעל אלהים מעל אברהם"},{"number":23,"verse":"כג ויקח אברהם את ישמעאל בנו ואת כל ילידי ביתו ואת כל מקנת כספו--כל זכר באנשי בית אברהם וימל את בשר ערלתם בעצם היום הזה כאשר דבר אתו אלהים"},{"number":24,"verse":"כד ואברהם--בן תשעים ותשע שנה בהמלו בשר ערלתו"},{"number":25,"verse":"כה וישמעאל בנו בן שלש עשרה שנה בהמלו--את בשר ערלתו"},{"number":26,"verse":"כו בעצם היום הזה נמול אברהם וישמעאל בנו"},{"number":27,"verse":"כז וכל אנשי ביתו יליד בית ומקנת כסף מאת בן נכר--נמלו אתו {פ}"}]}