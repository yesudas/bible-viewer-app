{"bibleAbbr":"HAC","bookName":"Genesis","bookEnglishName":"Genesis","chapterNumber":47,"verses":[{"number":1,"verse":"א ויבא יוסף ויגד לפרעה ויאמר אבי ואחי וצאנם ובקרם וכל אשר להם באו מארץ כנען והנם בארץ גשן"},{"number":2,"verse":"ב ומקצה אחיו לקח חמשה אנשים ויצגם לפני פרעה"},{"number":3,"verse":"ג ויאמר פרעה אל אחיו מה מעשיכם ויאמרו אל פרעה רעה צאן עבדיך--גם אנחנו גם אבותינו"},{"number":4,"verse":"ד ויאמרו אל פרעה לגור בארץ באנו כי אין מרעה לצאן אשר לעבדיך כי כבד הרעב בארץ כנען ועתה ישבו נא עבדיך בארץ גשן"},{"number":5,"verse":"ה ויאמר פרעה אל יוסף לאמר אביך ואחיך באו אליך"},{"number":6,"verse":"ו ארץ מצרים לפניך הוא--במיטב הארץ הושב את אביך ואת אחיך ישבו בארץ גשן--ואם ידעת ויש בם אנשי חיל ושמתם שרי מקנה על אשר לי"},{"number":7,"verse":"ז ויבא יוסף את יעקב אביו ויעמדהו לפני פרעה ויברך יעקב את פרעה"},{"number":8,"verse":"ח ויאמר פרעה אל יעקב כמה ימי שני חייך"},{"number":9,"verse":"ט ויאמר יעקב אל פרעה ימי שני מגורי שלשים ומאת שנה מעט ורעים היו ימי שני חיי ולא השיגו את ימי שני חיי אבתי בימי מגוריהם"},{"number":10,"verse":"י ויברך יעקב את פרעה ויצא מלפני פרעה"},{"number":11,"verse":"יא ויושב יוסף את אביו ואת אחיו ויתן להם אחזה בארץ מצרים במיטב הארץ בארץ רעמסס--כאשר צוה פרעה"},{"number":12,"verse":"יב ויכלכל יוסף את אביו ואת אחיו ואת כל בית אביו--לחם לפי הטף"},{"number":13,"verse":"יג ולחם אין בכל הארץ כי כבד הרעב מאד ותלה ארץ מצרים וארץ כנען מפני הרעב"},{"number":14,"verse":"יד וילקט יוסף את כל הכסף הנמצא בארץ מצרים ובארץ כנען בשבר אשר הם שברים ויבא יוסף את הכסף ביתה פרעה"},{"number":15,"verse":"טו ויתם הכסף מארץ מצרים ומארץ כנען ויבאו כל מצרים אל יוסף לאמר הבה לנו לחם ולמה נמות נגדך כי אפס כסף"},{"number":16,"verse":"טז ויאמר יוסף הבו מקניכם ואתנה לכם במקניכם--אם אפס כסף"},{"number":17,"verse":"יז ויביאו את מקניהם אל יוסף ויתן להם יוסף לחם בסוסים ובמקנה הצאן ובמקנה הבקר ובחמרים וינהלם בלחם בכל מקנהם בשנה ההוא"},{"number":18,"verse":"יח ותתם השנה ההוא ויבאו אליו בשנה השנית ויאמרו לו לא נכחד מאדני כי אם תם הכסף ומקנה הבהמה אל אדני לא נשאר לפני אדני בלתי אם גויתנו ואדמתנו"},{"number":19,"verse":"יט למה נמות לעיניך גם אנחנו גם אדמתנו--קנה אתנו ואת אדמתנו בלחם ונהיה אנחנו ואדמתנו עבדים לפרעה ותן זרע ונחיה ולא נמות והאדמה לא תשם"},{"number":20,"verse":"כ ויקן יוסף את כל אדמת מצרים לפרעה כי מכרו מצרים איש שדהו כי חזק עלהם הרעב ותהי הארץ לפרעה"},{"number":21,"verse":"כא ואת העם--העביר אתו לערים מקצה גבול מצרים ועד קצהו"},{"number":22,"verse":"כב רק אדמת הכהנים לא קנה כי חק לכהנים מאת פרעה ואכלו את חקם אשר נתן להם פרעה--על כן לא מכרו את אדמתם"},{"number":23,"verse":"כג ויאמר יוסף אל העם הן קניתי אתכם היום ואת אדמתכם לפרעה הא לכם זרע וזרעתם את האדמה"},{"number":24,"verse":"כד והיה בתבואת ונתתם חמישית לפרעה וארבע הידת יהיה לכם לזרע השדה ולאכלכם ולאשר בבתיכם--ולאכל לטפכם"},{"number":25,"verse":"כה ויאמרו החיתנו נמצא חן בעיני אדני והיינו עבדים לפרעה"},{"number":26,"verse":"כו וישם אתה יוסף לחק עד היום הזה על אדמת מצרים לפרעה--לחמש רק אדמת הכהנים לבדם--לא היתה לפרעה"},{"number":27,"verse":"כז וישב ישראל בארץ מצרים בארץ גשן ויאחזו בה ויפרו וירבו מאד"},{"number":28,"verse":"כח ויחי יעקב בארץ מצרים שבע עשרה שנה ויהי ימי יעקב שני חייו--שבע שנים וארבעים ומאת שנה"},{"number":29,"verse":"כט ויקרבו ימי ישראל למות ויקרא לבנו ליוסף ויאמר לו אם נא מצאתי חן בעיניך שים נא ידך תחת ירכי ועשית עמדי חסד ואמת אל נא תקברני במצרים"},{"number":30,"verse":"ל ושכבתי עם אבתי ונשאתני ממצרים וקברתני בקברתם ויאמר אנכי אעשה כדברך"},{"number":31,"verse":"לא ויאמר השבעה לי--וישבע לו וישתחו ישראל על ראש המטה {פ}"}]}