{"bibleAbbr":"HAC","bookName":"Genesis","bookEnglishName":"Genesis","chapterNumber":13,"verses":[{"number":1,"verse":"א ויעל אברם ממצרים הוא ואשתו וכל אשר לו ולוט עמו--הנגבה"},{"number":2,"verse":"ב ואברם כבד מאד במקנה בכסף ובזהב"},{"number":3,"verse":"ג וילך למסעיו מנגב ועד בית אל--עד המקום אשר היה שם אהלה בתחלה בין בית אל ובין העי"},{"number":4,"verse":"ד אל מקום המזבח אשר עשה שם בראשנה ויקרא שם אברם בשם יהוה"},{"number":5,"verse":"ה וגם ללוט--ההלך את אברם היה צאן ובקר ואהלים"},{"number":6,"verse":"ו ולא נשא אתם הארץ לשבת יחדו כי היה רכושם רב ולא יכלו לשבת יחדו"},{"number":7,"verse":"ז ויהי ריב בין רעי מקנה אברם ובין רעי מקנה לוט והכנעני והפרזי אז ישב בארץ"},{"number":8,"verse":"ח ויאמר אברם אל לוט אל נא תהי מריבה ביני ובינך ובין רעי ובין רעיך כי אנשים אחים אנחנו"},{"number":9,"verse":"ט הלא כל הארץ לפניך הפרד נא מעלי אם השמאל ואימנה ואם הימין ואשמאילה"},{"number":10,"verse":"י וישא לוט את עיניו וירא את כל ככר הירדן כי כלה משקה--לפני שחת יהוה את סדם ואת עמרה כגן יהוה כארץ מצרים באכה צער"},{"number":11,"verse":"יא ויבחר לו לוט את כל ככר הירדן ויסע לוט מקדם ויפרדו איש מעל אחיו"},{"number":12,"verse":"יב אברם ישב בארץ כנען ולוט ישב בערי הככר ויאהל עד סדם"},{"number":13,"verse":"יג ואנשי סדם רעים וחטאים ליהוה מאד"},{"number":14,"verse":"יד ויהוה אמר אל אברם אחרי הפרד לוט מעמו שא נא עיניך וראה מן המקום אשר אתה שם--צפנה ונגבה וקדמה וימה"},{"number":15,"verse":"טו כי את כל הארץ אשר אתה ראה לך אתננה ולזרעך עד עולם"},{"number":16,"verse":"טז ושמתי את זרעך כעפר הארץ אשר אם יוכל איש למנות את עפר הארץ--גם זרעך ימנה"},{"number":17,"verse":"יז קום התהלך בארץ לארכה ולרחבה כי לך אתננה"},{"number":18,"verse":"יח ויאהל אברם ויבא וישב באלני ממרא--אשר בחברון ויבן שם מזבח ליהוה {פ}"}]}