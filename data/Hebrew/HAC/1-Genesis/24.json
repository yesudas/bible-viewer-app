{"bibleAbbr":"HAC","bookName":"Genesis","bookEnglishName":"Genesis","chapterNumber":24,"verses":[{"number":1,"verse":"א ואברהם זקן בא בימים ויהוה ברך את אברהם בכל"},{"number":2,"verse":"ב ויאמר אברהם אל עבדו זקן ביתו המשל בכל אשר לו שים נא ידך תחת ירכי"},{"number":3,"verse":"ג ואשביעך--ביהוה אלהי השמים ואלהי הארץ אשר לא תקח אשה לבני מבנות הכנעני אשר אנכי יושב בקרבו"},{"number":4,"verse":"ד כי אל ארצי ואל מולדתי תלך ולקחת אשה לבני ליצחק"},{"number":5,"verse":"ה ויאמר אליו העבד אולי לא תאבה האשה ללכת אחרי אל הארץ הזאת ההשב אשיב את בנך אל הארץ אשר יצאת משם"},{"number":6,"verse":"ו ויאמר אליו אברהם השמר לך פן תשיב את בני שמה"},{"number":7,"verse":"ז יהוה אלהי השמים אשר לקחני מבית אבי ומארץ מולדתי ואשר דבר לי ואשר נשבע לי לאמר לזרעך אתן את הארץ הזאת--הוא ישלח מלאכו לפניך ולקחת אשה לבני משם"},{"number":8,"verse":"ח ואם לא תאבה האשה ללכת אחריך--ונקית משבעתי זאת רק את בני לא תשב שמה"},{"number":9,"verse":"ט וישם העבד את ידו תחת ירך אברהם אדניו וישבע לו על הדבר הזה"},{"number":10,"verse":"י ויקח העבד עשרה גמלים מגמלי אדניו וילך וכל טוב אדניו בידו ויקם וילך אל ארם נהרים--אל עיר נחור"},{"number":11,"verse":"יא ויברך הגמלים מחוץ לעיר אל באר המים לעת ערב לעת צאת השאבת"},{"number":12,"verse":"יב ויאמר--יהוה אלהי אדני אברהם הקרה נא לפני היום ועשה חסד עם אדני אברהם"},{"number":13,"verse":"יג הנה אנכי נצב על עין המים ובנות אנשי העיר יצאת לשאב מים"},{"number":14,"verse":"יד והיה הנער אשר אמר אליה הטי נא כדך ואשתה ואמרה שתה וגם גמליך אשקה--אתה הכחת לעבדך ליצחק ובה אדע כי עשית חסד עם אדני"},{"number":15,"verse":"טו ויהי הוא טרם כלה לדבר והנה רבקה יצאת אשר ילדה לבתואל בן מלכה אשת נחור אחי אברהם וכדה על שכמה"},{"number":16,"verse":"טז והנער טבת מראה מאד--בתולה ואיש לא ידעה ותרד העינה ותמלא כדה ותעל"},{"number":17,"verse":"יז וירץ העבד לקראתה ויאמר הגמיאיני נא מעט מים מכדך"},{"number":18,"verse":"יח ותאמר שתה אדני ותמהר ותרד כדה על ידה--ותשקהו"},{"number":19,"verse":"יט ותכל להשקתו ותאמר גם לגמליך אשאב עד אם כלו לשתת"},{"number":20,"verse":"כ ותמהר ותער כדה אל השקת ותרץ עוד אל הבאר לשאב ותשאב לכל גמליו"},{"number":21,"verse":"כא והאיש משתאה לה מחריש--לדעת ההצליח יהוה דרכו אם לא"},{"number":22,"verse":"כב ויהי כאשר כלו הגמלים לשתות ויקח האיש נזם זהב בקע משקלו--ושני צמידים על ידיה עשרה זהב משקלם"},{"number":23,"verse":"כג ויאמר בת מי את הגידי נא לי היש בית אביך מקום לנו ללין"},{"number":24,"verse":"כד ותאמר אליו בת בתואל אנכי--בן מלכה אשר ילדה לנחור"},{"number":25,"verse":"כה ותאמר אליו גם תבן גם מספוא רב עמנו--גם מקום ללון"},{"number":26,"verse":"כו ויקד האיש וישתחו ליהוה"},{"number":27,"verse":"כז ויאמר ברוך יהוה אלהי אדני אברהם אשר לא עזב חסדו ואמתו מעם אדני אנכי בדרך נחני יהוה בית אחי אדני"},{"number":28,"verse":"כח ותרץ הנער ותגד לבית אמה--כדברים האלה"},{"number":29,"verse":"כט ולרבקה אח ושמו לבן וירץ לבן אל האיש החוצה אל העין"},{"number":30,"verse":"ל ויהי כראת את הנזם ואת הצמדים על ידי אחתו וכשמעו את דברי רבקה אחתו לאמר כה דבר אלי האיש ויבא אל האיש והנה עמד על הגמלים על העין"},{"number":31,"verse":"לא ויאמר בוא ברוך יהוה למה תעמד בחוץ ואנכי פניתי הבית ומקום לגמלים"},{"number":32,"verse":"לב ויבא האיש הביתה ויפתח הגמלים ויתן תבן ומספוא לגמלים ומים לרחץ רגליו ורגלי האנשים אשר אתו"},{"number":33,"verse":"לג ויישם (ויושם) לפניו לאכל ויאמר לא אכל עד אם דברתי דברי ויאמר דבר"},{"number":34,"verse":"לד ויאמר עבד אברהם אנכי"},{"number":35,"verse":"לה ויהוה ברך את אדני מאד--ויגדל ויתן לו צאן ובקר וכסף וזהב ועבדם ושפחת וגמלים וחמרים"},{"number":36,"verse":"לו ותלד שרה אשת אדני בן לאדני אחרי זקנתה ויתן לו את כל אשר לו"},{"number":37,"verse":"לז וישבעני אדני לאמר לא תקח אשה לבני מבנות הכנעני אשר אנכי ישב בארצו"},{"number":38,"verse":"לח אם לא אל בית אבי תלך ואל משפחתי ולקחת אשה לבני"},{"number":39,"verse":"לט ואמר אל אדני אלי לא תלך האשה אחרי"},{"number":40,"verse":"מ ויאמר אלי יהוה אשר התהלכתי לפניו ישלח מלאכו אתך והצליח דרכך ולקחת אשה לבני ממשפחתי ומבית אבי"},{"number":41,"verse":"מא אז תנקה מאלתי כי תבוא אל משפחתי ואם לא יתנו לך והיית נקי מאלתי"},{"number":42,"verse":"מב ואבא היום אל העין ואמר יהוה אלהי אדני אברהם אם ישך נא מצליח דרכי אשר אנכי הלך עליה"},{"number":43,"verse":"מג הנה אנכי נצב על עין המים והיה העלמה היצאת לשאב ואמרתי אליה השקיני נא מעט מים מכדך"},{"number":44,"verse":"מד ואמרה אלי גם אתה שתה וגם לגמליך אשאב--הוא האשה אשר הכיח יהוה לבן אדני"},{"number":45,"verse":"מה אני טרם אכלה לדבר אל לבי והנה רבקה יצאת וכדה על שכמה ותרד העינה ותשאב ואמר אליה השקיני נא"},{"number":46,"verse":"מו ותמהר ותורד כדה מעליה ותאמר שתה וגם גמליך אשקה ואשת וגם הגמלים השקתה"},{"number":47,"verse":"מז ואשאל אתה ואמר בת מי את ותאמר בת בתואל בן נחור אשר ילדה לו מלכה ואשם הנזם על אפה והצמידים על ידיה"},{"number":48,"verse":"מח ואקד ואשתחוה ליהוה ואברך את יהוה אלהי אדני אברהם אשר הנחני בדרך אמת לקחת את בת אחי אדני לבנו"},{"number":49,"verse":"מט ועתה אם ישכם עשים חסד ואמת את אדני--הגידו לי ואם לא--הגידו לי ואפנה על ימין או על שמאל"},{"number":50,"verse":"נ ויען לבן ובתואל ויאמרו מיהוה יצא הדבר לא נוכל דבר אליך רע או טוב"},{"number":51,"verse":"נא הנה רבקה לפניך קח ולך ותהי אשה לבן אדניך כאשר דבר יהוה"},{"number":52,"verse":"נב ויהי כאשר שמע עבד אברהם את דבריהם וישתחו ארצה ליהוה"},{"number":53,"verse":"נג ויוצא העבד כלי כסף וכלי זהב ובגדים ויתן לרבקה ומגדנת--נתן לאחיה ולאמה"},{"number":54,"verse":"נד ויאכלו וישתו הוא והאנשים אשר עמו--וילינו ויקומו בבקר ויאמר שלחני לאדני"},{"number":55,"verse":"נה ויאמר אחיה ואמה תשב הנער אתנו ימים או עשור אחר תלך"},{"number":56,"verse":"נו ויאמר אלהם אל תאחרו אתי ויהוה הצליח דרכי שלחוני ואלכה לאדני"},{"number":57,"verse":"נז ויאמרו נקרא לנער ונשאלה את פיה"},{"number":58,"verse":"נח ויקראו לרבקה ויאמרו אליה התלכי עם האיש הזה ותאמר אלך"},{"number":59,"verse":"נט וישלחו את רבקה אחתם ואת מנקתה ואת עבד אברהם ואת אנשיו"},{"number":60,"verse":"ס ויברכו את רבקה ויאמרו לה--אחתנו את היי לאלפי רבבה ויירש זרעך את שער שנאיו"},{"number":61,"verse":"סא ותקם רבקה ונערתיה ותרכבנה על הגמלים ותלכנה אחרי האיש ויקח העבד את רבקה וילך"},{"number":62,"verse":"סב ויצחק בא מבוא באר לחי ראי והוא יושב בארץ הנגב"},{"number":63,"verse":"סג ויצא יצחק לשוח בשדה לפנות ערב וישא עיניו וירא והנה גמלים באים"},{"number":64,"verse":"סד ותשא רבקה את עיניה ותרא את יצחק ותפל מעל הגמל"},{"number":65,"verse":"סה ותאמר אל העבד מי האיש הלזה ההלך בשדה לקראתנו ויאמר העבד הוא אדני ותקח הצעיף ותתכס"},{"number":66,"verse":"סו ויספר העבד ליצחק את כל הדברים אשר עשה"},{"number":67,"verse":"סז ויבאה יצחק האהלה שרה אמו ויקח את רבקה ותהי לו לאשה ויאהבה וינחם יצחק אחרי אמו {פ}"}]}