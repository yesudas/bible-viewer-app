{"bibleAbbr":"HAC","bookName":"Genesis","bookEnglishName":"Genesis","chapterNumber":11,"verses":[{"number":1,"verse":"א ויהי כל הארץ שפה אחת ודברים אחדים"},{"number":2,"verse":"ב ויהי בנסעם מקדם וימצאו בקעה בארץ שנער וישבו שם"},{"number":3,"verse":"ג ויאמרו איש אל רעהו הבה נלבנה לבנים ונשרפה לשרפה ותהי להם הלבנה לאבן והחמר היה להם לחמר"},{"number":4,"verse":"ד ויאמרו הבה נבנה לנו עיר ומגדל וראשו בשמים ונעשה לנו שם פן נפוץ על פני כל הארץ"},{"number":5,"verse":"ה וירד יהוה לראת את העיר ואת המגדל אשר בנו בני האדם"},{"number":6,"verse":"ו ויאמר יהוה הן עם אחד ושפה אחת לכלם וזה החלם לעשות ועתה לא יבצר מהם כל אשר יזמו לעשות"},{"number":7,"verse":"ז הבה נרדה ונבלה שם שפתם--אשר לא ישמעו איש שפת רעהו"},{"number":8,"verse":"ח ויפץ יהוה אתם משם על פני כל הארץ ויחדלו לבנת העיר"},{"number":9,"verse":"ט על כן קרא שמה בבל כי שם בלל יהוה שפת כל הארץ ומשם הפיצם יהוה על פני כל הארץ {פ}"},{"number":10,"verse":"י אלה תולדת שם--שם בן מאת שנה ויולד את ארפכשד שנתים אחר המבול"},{"number":11,"verse":"יא ויחי שם אחרי הולידו את ארפכשד חמש מאות שנה ויולד בנים ובנות {ס}"},{"number":12,"verse":"יב וארפכשד חי חמש ושלשים שנה ויולד את שלח"},{"number":13,"verse":"יג ויחי ארפכשד אחרי הולידו את שלח שלש שנים וארבע מאות שנה ויולד בנים ובנות {ס}"},{"number":14,"verse":"יד ושלח חי שלשים שנה ויולד את עבר"},{"number":15,"verse":"טו ויחי שלח אחרי הולידו את עבר שלש שנים וארבע מאות שנה ויולד בנים ובנות {ס}"},{"number":16,"verse":"טז ויחי עבר ארבע ושלשים שנה ויולד את פלג"},{"number":17,"verse":"יז ויחי עבר אחרי הולידו את פלג שלשים שנה וארבע מאות שנה ויולד בנים ובנות {ס}"},{"number":18,"verse":"יח ויחי פלג שלשים שנה ויולד את רעו"},{"number":19,"verse":"יט ויחי פלג אחרי הולידו את רעו תשע שנים ומאתים שנה ויולד בנים ובנות {ס}"},{"number":20,"verse":"כ ויחי רעו שתים ושלשים שנה ויולד את שרוג"},{"number":21,"verse":"כא ויחי רעו אחרי הולידו את שרוג שבע שנים ומאתים שנה ויולד בנים ובנות {ס}"},{"number":22,"verse":"כב ויחי שרוג שלשים שנה ויולד את נחור"},{"number":23,"verse":"כג ויחי שרוג אחרי הולידו את נחור--מאתים שנה ויולד בנים ובנות {ס}"},{"number":24,"verse":"כד ויחי נחור תשע ועשרים שנה ויולד את תרח"},{"number":25,"verse":"כה ויחי נחור אחרי הולידו את תרח תשע עשרה שנה ומאת שנה ויולד בנים ובנות {ס}"},{"number":26,"verse":"כו ויחי תרח שבעים שנה ויולד את אברם את נחור ואת הרן"},{"number":27,"verse":"כז ואלה תולדת תרח--תרח הוליד את אברם את נחור ואת הרן והרן הוליד את לוט"},{"number":28,"verse":"כח וימת הרן על פני תרח אביו בארץ מולדתו באור כשדים"},{"number":29,"verse":"כט ויקח אברם ונחור להם נשים שם אשת אברם שרי ושם אשת נחור מלכה בת הרן אבי מלכה ואבי יסכה"},{"number":30,"verse":"ל ותהי שרי עקרה אין לה ולד"},{"number":31,"verse":"לא ויקח תרח את אברם בנו ואת לוט בן הרן בן בנו ואת שרי כלתו אשת אברם בנו ויצאו אתם מאור כשדים ללכת ארצה כנען ויבאו עד חרן וישבו שם"},{"number":32,"verse":"לב ויהיו ימי תרח חמש שנים ומאתים שנה וימת תרח בחרן {פ}"}]}