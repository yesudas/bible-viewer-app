{"bibleAbbr":"HAC","bookName":"Genesis","bookEnglishName":"Genesis","chapterNumber":39,"verses":[{"number":1,"verse":"א ויוסף הורד מצרימה ויקנהו פוטיפר סריס פרעה שר הטבחים איש מצרי מיד הישמעאלים אשר הורדהו שמה"},{"number":2,"verse":"ב ויהי יהוה את יוסף ויהי איש מצליח ויהי בבית אדניו המצרי"},{"number":3,"verse":"ג וירא אדניו כי יהוה אתו וכל אשר הוא עשה יהוה מצליח בידו"},{"number":4,"verse":"ד וימצא יוסף חן בעיניו וישרת אתו ויפקדהו על ביתו וכל יש לו נתן בידו"},{"number":5,"verse":"ה ויהי מאז הפקיד אתו בביתו ועל כל אשר יש לו ויברך יהוה את בית המצרי בגלל יוסף ויהי ברכת יהוה בכל אשר יש לו--בבית ובשדה"},{"number":6,"verse":"ו ויעזב כל אשר לו ביד יוסף ולא ידע אתו מאומה כי אם הלחם אשר הוא אוכל ויהי יוסף יפה תאר ויפה מראה"},{"number":7,"verse":"ז ויהי אחר הדברים האלה ותשא אשת אדניו את עיניה אל יוסף ותאמר שכבה עמי"},{"number":8,"verse":"ח וימאן--ויאמר אל אשת אדניו הן אדני לא ידע אתי מה בבית וכל אשר יש לו נתן בידי"},{"number":9,"verse":"ט איננו גדול בבית הזה ממני ולא חשך ממני מאומה כי אם אותך באשר את אשתו ואיך אעשה הרעה הגדלה הזאת וחטאתי לאלהים"},{"number":10,"verse":"י ויהי כדברה אל יוסף יום יום ולא שמע אליה לשכב אצלה להיות עמה"},{"number":11,"verse":"יא ויהי כהיום הזה ויבא הביתה לעשות מלאכתו ואין איש מאנשי הבית שם--בבית"},{"number":12,"verse":"יב ותתפשהו בבגדו לאמר שכבה עמי ויעזב בגדו בידה וינס ויצא החוצה"},{"number":13,"verse":"יג ויהי כראותה כי עזב בגדו בידה וינס החוצה"},{"number":14,"verse":"יד ותקרא לאנשי ביתה ותאמר להם לאמר ראו הביא לנו איש עברי לצחק בנו בא אלי לשכב עמי ואקרא בקול גדול"},{"number":15,"verse":"טו ויהי כשמעו כי הרימתי קולי ואקרא ויעזב בגדו אצלי וינס ויצא החוצה"},{"number":16,"verse":"טז ותנח בגדו אצלה עד בוא אדניו אל ביתו"},{"number":17,"verse":"יז ותדבר אליו כדברים האלה לאמר בא אלי העבד העברי אשר הבאת לנו--לצחק בי"},{"number":18,"verse":"יח ויהי כהרימי קולי ואקרא ויעזב בגדו אצלי וינס החוצה"},{"number":19,"verse":"יט ויהי כשמע אדניו את דברי אשתו אשר דברה אליו לאמר כדברים האלה עשה לי עבדך ויחר אפו"},{"number":20,"verse":"כ ויקח אדני יוסף אתו ויתנהו אל בית הסהר--מקום אשר אסורי (אסירי) המלך אסורים ויהי שם בבית הסהר"},{"number":21,"verse":"כא ויהי יהוה את יוסף ויט אליו חסד ויתן חנו בעיני שר בית הסהר"},{"number":22,"verse":"כב ויתן שר בית הסהר ביד יוסף את כל האסירם אשר בבית הסהר ואת כל אשר עשים שם הוא היה עשה"},{"number":23,"verse":"כג אין שר בית הסהר ראה את כל מאומה בידו באשר יהוה אתו ואשר הוא עשה יהוה מצליח {פ}"}]}