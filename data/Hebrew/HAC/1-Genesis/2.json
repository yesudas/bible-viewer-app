{"bibleAbbr":"HAC","bookName":"Genesis","bookEnglishName":"Genesis","chapterNumber":2,"verses":[{"number":1,"verse":"א ויכלו השמים והארץ וכל צבאם"},{"number":2,"verse":"ב ויכל אלהים ביום השביעי מלאכתו אשר עשה וישבת ביום השביעי מכל מלאכתו אשר עשה"},{"number":3,"verse":"ג ויברך אלהים את יום השביעי ויקדש אתו כי בו שבת מכל מלאכתו אשר ברא אלהים לעשות {פ}"},{"number":4,"verse":"ד אלה תולדות השמים והארץ בהבראם ביום עשות יהוה אלהים--ארץ ושמים"},{"number":5,"verse":"ה וכל שיח השדה טרם יהיה בארץ וכל עשב השדה טרם יצמח כי לא המטיר יהוה אלהים על הארץ ואדם אין לעבד את האדמה"},{"number":6,"verse":"ו ואד יעלה מן הארץ והשקה את כל פני האדמה"},{"number":7,"verse":"ז וייצר יהוה אלהים את האדם עפר מן האדמה ויפח באפיו נשמת חיים ויהי האדם לנפש חיה"},{"number":8,"verse":"ח ויטע יהוה אלהים גן בעדן--מקדם וישם שם את האדם אשר יצר"},{"number":9,"verse":"ט ויצמח יהוה אלהים מן האדמה כל עץ נחמד למראה וטוב למאכל--ועץ החיים בתוך הגן ועץ הדעת טוב ורע"},{"number":10,"verse":"י ונהר יצא מעדן להשקות את הגן ומשם יפרד והיה לארבעה ראשים"},{"number":11,"verse":"יא שם האחד פישון--הוא הסבב את כל ארץ החוילה אשר שם הזהב"},{"number":12,"verse":"יב וזהב הארץ ההוא טוב שם הבדלח ואבן השהם"},{"number":13,"verse":"יג ושם הנהר השני גיחון--הוא הסובב את כל ארץ כוש"},{"number":14,"verse":"יד ושם הנהר השלישי חדקל הוא ההלך קדמת אשור והנהר הרביעי הוא פרת"},{"number":15,"verse":"טו ויקח יהוה אלהים את האדם וינחהו בגן עדן לעבדה ולשמרה"},{"number":16,"verse":"טז ויצו יהוה אלהים על האדם לאמר מכל עץ הגן אכל תאכל"},{"number":17,"verse":"יז ומעץ הדעת טוב ורע--לא תאכל ממנו כי ביום אכלך ממנו--מות תמות"},{"number":18,"verse":"יח ויאמר יהוה אלהים לא טוב היות האדם לבדו אעשה לו עזר כנגדו"},{"number":19,"verse":"יט ויצר יהוה אלהים מן האדמה כל חית השדה ואת כל עוף השמים ויבא אל האדם לראות מה יקרא לו וכל אשר יקרא לו האדם נפש חיה הוא שמו"},{"number":20,"verse":"כ ויקרא האדם שמות לכל הבהמה ולעוף השמים ולכל חית השדה ולאדם לא מצא עזר כנגדו"},{"number":21,"verse":"כא ויפל יהוה אלהים תרדמה על האדם ויישן ויקח אחת מצלעתיו ויסגר בשר תחתנה"},{"number":22,"verse":"כב ויבן יהוה אלהים את הצלע אשר לקח מן האדם לאשה ויבאה אל האדם"},{"number":23,"verse":"כג ויאמר האדם זאת הפעם עצם מעצמי ובשר מבשרי לזאת יקרא אשה כי מאיש לקחה זאת"},{"number":24,"verse":"כד על כן יעזב איש את אביו ואת אמו ודבק באשתו והיו לבשר אחד"},{"number":25,"verse":"כה ויהיו שניהם ערומים האדם ואשתו ולא יתבששו"}]}