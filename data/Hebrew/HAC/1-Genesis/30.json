{"bibleAbbr":"HAC","bookName":"Genesis","bookEnglishName":"Genesis","chapterNumber":30,"verses":[{"number":1,"verse":"א ותרא רחל כי לא ילדה ליעקב ותקנא רחל באחתה ותאמר אל יעקב הבה לי בנים ואם אין מתה אנכי"},{"number":2,"verse":"ב ויחר אף יעקב ברחל ויאמר התחת אלהים אנכי אשר מנע ממך פרי בטן"},{"number":3,"verse":"ג ותאמר הנה אמתי בלהה בא אליה ותלד על ברכי ואבנה גם אנכי ממנה"},{"number":4,"verse":"ד ותתן לו את בלהה שפחתה לאשה ויבא אליה יעקב"},{"number":5,"verse":"ה ותהר בלהה ותלד ליעקב בן"},{"number":6,"verse":"ו ותאמר רחל דנני אלהים וגם שמע בקלי ויתן לי בן על כן קראה שמו דן"},{"number":7,"verse":"ז ותהר עוד--ותלד בלהה שפחת רחל בן שני ליעקב"},{"number":8,"verse":"ח ותאמר רחל נפתולי אלהים נפתלתי עם אחתי--גם יכלתי ותקרא שמו נפתלי"},{"number":9,"verse":"ט ותרא לאה כי עמדה מלדת ותקח את זלפה שפחתה ותתן אתה ליעקב לאשה"},{"number":10,"verse":"י ותלד זלפה שפחת לאה--ליעקב בן"},{"number":11,"verse":"יא ותאמר לאה בגד (בא גד) ותקרא את שמו גד"},{"number":12,"verse":"יב ותלד זלפה שפחת לאה בן שני ליעקב"},{"number":13,"verse":"יג ותאמר לאה--באשרי כי אשרוני בנות ותקרא את שמו אשר"},{"number":14,"verse":"יד וילך ראובן בימי קציר חטים וימצא דודאים בשדה ויבא אתם אל לאה אמו ותאמר רחל אל לאה תני נא לי מדודאי בנך"},{"number":15,"verse":"טו ותאמר לה המעט קחתך את אישי ולקחת גם את דודאי בני ותאמר רחל לכן ישכב עמך הלילה תחת דודאי בנך"},{"number":16,"verse":"טז ויבא יעקב מן השדה בערב ותצא לאה לקראתו ותאמר אלי תבוא כי שכר שכרתיך בדודאי בני וישכב עמה בלילה הוא"},{"number":17,"verse":"יז וישמע אלהים אל לאה ותהר ותלד ליעקב בן חמישי"},{"number":18,"verse":"יח ותאמר לאה נתן אלהים שכרי אשר נתתי שפחתי לאישי ותקרא שמו יששכר"},{"number":19,"verse":"יט ותהר עוד לאה ותלד בן ששי ליעקב"},{"number":20,"verse":"כ ותאמר לאה זבדני אלהים אתי זבד טוב--הפעם יזבלני אישי כי ילדתי לו ששה בנים ותקרא את שמו זבלון"},{"number":21,"verse":"כא ואחר ילדה בת ותקרא את שמה דינה"},{"number":22,"verse":"כב ויזכר אלהים את רחל וישמע אליה אלהים ויפתח את רחמה"},{"number":23,"verse":"כג ותהר ותלד בן ותאמר אסף אלהים את חרפתי"},{"number":24,"verse":"כד ותקרא את שמו יוסף לאמר יסף יהוה לי בן אחר"},{"number":25,"verse":"כה ויהי כאשר ילדה רחל את יוסף ויאמר יעקב אל לבן שלחני ואלכה אל מקומי ולארצי"},{"number":26,"verse":"כו תנה את נשי ואת ילדי אשר עבדתי אתך בהן--ואלכה כי אתה ידעת את עבדתי אשר עבדתיך"},{"number":27,"verse":"כז ויאמר אליו לבן אם נא מצאתי חן בעיניך נחשתי ויברכני יהוה בגללך"},{"number":28,"verse":"כח ויאמר נקבה שכרך עלי ואתנה"},{"number":29,"verse":"כט ויאמר אליו--אתה ידעת את אשר עבדתיך ואת אשר היה מקנך אתי"},{"number":30,"verse":"ל כי מעט אשר היה לך לפני ויפרץ לרב ויברך יהוה אתך לרגלי ועתה מתי אעשה גם אנכי--לביתי"},{"number":31,"verse":"לא ויאמר מה אתן לך ויאמר יעקב לא תתן לי מאומה--אם תעשה לי הדבר הזה אשובה ארעה צאנך אשמר"},{"number":32,"verse":"לב אעבר בכל צאנך היום הסר משם כל שה נקד וטלוא וכל שה חום בכשבים וטלוא ונקד בעזים והיה שכרי"},{"number":33,"verse":"לג וענתה בי צדקתי ביום מחר כי תבוא על שכרי לפניך כל אשר איננו נקד וטלוא בעזים וחום בכשבים--גנוב הוא אתי"},{"number":34,"verse":"לד ויאמר לבן הן לו יהי כדברך"},{"number":35,"verse":"לה ויסר ביום ההוא את התישים העקדים והטלאים ואת כל העזים הנקדות והטלאת כל אשר לבן בו וכל חום בכשבים ויתן ביד בניו"},{"number":36,"verse":"לו וישם דרך שלשת ימים בינו ובין יעקב ויעקב רעה את צאן לבן--הנותרת"},{"number":37,"verse":"לז ויקח לו יעקב מקל לבנה לח--ולוז וערמון ויפצל בהן פצלות לבנות--מחשף הלבן אשר על המקלות"},{"number":38,"verse":"לח ויצג את המקלות אשר פצל ברהטים בשקתות המים--אשר תבאן הצאן לשתות לנכח הצאן ויחמנה בבאן לשתות"},{"number":39,"verse":"לט ויחמו הצאן אל המקלות ותלדן הצאן עקדים נקדים וטלאים"},{"number":40,"verse":"מ והכשבים הפריד יעקב ויתן פני הצאן אל עקד וכל חום בצאן לבן וישת לו עדרים לבדו ולא שתם על צאן לבן"},{"number":41,"verse":"מא והיה בכל יחם הצאן המקשרות ושם יעקב את המקלות לעיני הצאן ברהטים--ליחמנה במקלות"},{"number":42,"verse":"מב ובהעטיף הצאן לא ישים והיה העטפים ללבן והקשרים ליעקב"},{"number":43,"verse":"מג ויפרץ האיש מאד מאד ויהי לו צאן רבות ושפחות ועבדים וגמלים וחמרים"}]}