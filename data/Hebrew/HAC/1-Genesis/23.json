{"bibleAbbr":"HAC","bookName":"Genesis","bookEnglishName":"Genesis","chapterNumber":23,"verses":[{"number":1,"verse":"א ויהיו חיי שרה מאה שנה ועשרים שנה ושבע שנים--שני חיי שרה"},{"number":2,"verse":"ב ותמת שרה בקרית ארבע הוא חברון--בארץ כנען ויבא אברהם לספד לשרה ולבכתה"},{"number":3,"verse":"ג ויקם אברהם מעל פני מתו וידבר אל בני חת לאמר"},{"number":4,"verse":"ד גר ותושב אנכי עמכם תנו לי אחזת קבר עמכם ואקברה מתי מלפני"},{"number":5,"verse":"ה ויענו בני חת את אברהם לאמר לו"},{"number":6,"verse":"ו שמענו אדני נשיא אלהים אתה בתוכנו--במבחר קברינו קבר את מתך איש ממנו את קברו לא יכלה ממך מקבר מתך"},{"number":7,"verse":"ז ויקם אברהם וישתחו לעם הארץ לבני חת"},{"number":8,"verse":"ח וידבר אתם לאמר אם יש את נפשכם לקבר את מתי מלפני--שמעוני ופגעו לי בעפרון בן צחר"},{"number":9,"verse":"ט ויתן לי את מערת המכפלה אשר לו אשר בקצה שדהו בכסף מלא יתננה לי בתוככם--לאחזת קבר"},{"number":10,"verse":"י ועפרון ישב בתוך בני חת ויען עפרון החתי את אברהם באזני בני חת לכל באי שער עירו לאמר"},{"number":11,"verse":"יא לא אדני שמעני--השדה נתתי לך והמערה אשר בו לך נתתיה לעיני בני עמי נתתיה לך קבר מתך"},{"number":12,"verse":"יב וישתחו אברהם לפני עם הארץ"},{"number":13,"verse":"יג וידבר אל עפרון באזני עם הארץ לאמר אך אם אתה לו שמעני נתתי כסף השדה קח ממני ואקברה את מתי שמה"},{"number":14,"verse":"יד ויען עפרון את אברהם לאמר לו"},{"number":15,"verse":"טו אדני שמעני ארץ ארבע מאת שקל כסף ביני ובינך מה הוא ואת מתך קבר"},{"number":16,"verse":"טז וישמע אברהם אל עפרון וישקל אברהם לעפרן את הכסף אשר דבר באזני בני חת--ארבע מאות שקל כסף עבר לסחר"},{"number":17,"verse":"יז ויקם שדה עפרון אשר במכפלה אשר לפני ממרא השדה והמערה אשר בו וכל העץ אשר בשדה אשר בכל גבלו סביב"},{"number":18,"verse":"יח לאברהם למקנה לעיני בני חת בכל באי שער עירו"},{"number":19,"verse":"יט ואחרי כן קבר אברהם את שרה אשתו אל מערת שדה המכפלה על פני ממרא--הוא חברון בארץ כנען"},{"number":20,"verse":"כ ויקם השדה והמערה אשר בו לאברהם--לאחזת קבר מאת בני חת {ס}"}]}