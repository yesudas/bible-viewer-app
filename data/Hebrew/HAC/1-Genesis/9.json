{"bibleAbbr":"HAC","bookName":"Genesis","bookEnglishName":"Genesis","chapterNumber":9,"verses":[{"number":1,"verse":"א ויברך אלהים את נח ואת בניו ויאמר להם פרו ורבו ומלאו את הארץ"},{"number":2,"verse":"ב ומוראכם וחתכם יהיה על כל חית הארץ ועל כל עוף השמים בכל אשר תרמש האדמה ובכל דגי הים בידכם נתנו"},{"number":3,"verse":"ג כל רמש אשר הוא חי לכם יהיה לאכלה כירק עשב נתתי לכם את כל"},{"number":4,"verse":"ד אך בשר בנפשו דמו לא תאכלו"},{"number":5,"verse":"ה ואך את דמכם לנפשתיכם אדרש מיד כל חיה אדרשנו ומיד האדם מיד איש אחיו--אדרש את נפש האדם"},{"number":6,"verse":"ו שפך דם האדם באדם דמו ישפך כי בצלם אלהים עשה את האדם"},{"number":7,"verse":"ז ואתם פרו ורבו שרצו בארץ ורבו בה {ס}"},{"number":8,"verse":"ח ויאמר אלהים אל נח ואל בניו אתו לאמר"},{"number":9,"verse":"ט ואני הנני מקים את בריתי אתכם ואת זרעכם אחריכם"},{"number":10,"verse":"י ואת כל נפש החיה אשר אתכם בעוף בבהמה ובכל חית הארץ אתכם מכל יצאי התבה לכל חית הארץ"},{"number":11,"verse":"יא והקמתי את בריתי אתכם ולא יכרת כל בשר עוד ממי המבול ולא יהיה עוד מבול לשחת הארץ"},{"number":12,"verse":"יב ויאמר אלהים זאת אות הברית אשר אני נתן ביני וביניכם ובין כל נפש חיה אשר אתכם--לדרת עולם"},{"number":13,"verse":"יג את קשתי נתתי בענן והיתה לאות ברית ביני ובין הארץ"},{"number":14,"verse":"יד והיה בענני ענן על הארץ ונראתה הקשת בענן"},{"number":15,"verse":"טו וזכרתי את בריתי אשר ביני וביניכם ובין כל נפש חיה בכל בשר ולא יהיה עוד המים למבול לשחת כל בשר"},{"number":16,"verse":"טז והיתה הקשת בענן וראיתיה לזכר ברית עולם בין אלהים ובין כל נפש חיה בכל בשר אשר על הארץ"},{"number":17,"verse":"יז ויאמר אלהים אל נח זאת אות הברית אשר הקמתי ביני ובין כל בשר אשר על הארץ {פ}"},{"number":18,"verse":"יח ויהיו בני נח היצאים מן התבה--שם וחם ויפת וחם הוא אבי כנען"},{"number":19,"verse":"יט שלשה אלה בני נח ומאלה נפצה כל הארץ"},{"number":20,"verse":"כ ויחל נח איש האדמה ויטע כרם"},{"number":21,"verse":"כא וישת מן היין וישכר ויתגל בתוך אהלה"},{"number":22,"verse":"כב וירא חם אבי כנען את ערות אביו ויגד לשני אחיו בחוץ"},{"number":23,"verse":"כג ויקח שם ויפת את השמלה וישימו על שכם שניהם וילכו אחרנית ויכסו את ערות אביהם ופניהם אחרנית וערות אביהם לא ראו"},{"number":24,"verse":"כד וייקץ נח מיינו וידע את אשר עשה לו בנו הקטן"},{"number":25,"verse":"כה ויאמר ארור כנען עבד עבדים יהיה לאחיו"},{"number":26,"verse":"כו ויאמר ברוך יהוה אלהי שם ויהי כנען עבד למו"},{"number":27,"verse":"כז יפת אלהים ליפת וישכן באהלי שם ויהי כנען עבד למו"},{"number":28,"verse":"כח ויחי נח אחר המבול שלש מאות שנה וחמשים שנה"},{"number":29,"verse":"כט ויהיו כל ימי נח תשע מאות שנה וחמשים שנה וימת {פ}"}]}