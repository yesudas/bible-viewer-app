{"bibleAbbr":"HAC","bookName":"Genesis","bookEnglishName":"Genesis","chapterNumber":32,"verses":[{"number":1,"verse":"א וישכם לבן בבקר וינשק לבניו ולבנותיו--ויברך אתהם וילך וישב לבן למקמו"},{"number":2,"verse":"ב ויעקב הלך לדרכו ויפגעו בו מלאכי אלהים"},{"number":3,"verse":"ג ויאמר יעקב כאשר ראם מחנה אלהים זה ויקרא שם המקום ההוא מחנים {פ}"},{"number":4,"verse":"ד וישלח יעקב מלאכים לפניו אל עשו אחיו ארצה שעיר שדה אדום"},{"number":5,"verse":"ה ויצו אתם לאמר כה תאמרון לאדני לעשו כה אמר עבדך יעקב עם לבן גרתי ואחר עד עתה"},{"number":6,"verse":"ו ויהי לי שור וחמור צאן ועבד ושפחה ואשלחה להגיד לאדני למצא חן בעיניך"},{"number":7,"verse":"ז וישבו המלאכים אל יעקב לאמר באנו אל אחיך אל עשו וגם הלך לקראתך וארבע מאות איש עמו"},{"number":8,"verse":"ח ויירא יעקב מאד ויצר לו ויחץ את העם אשר אתו ואת הצאן ואת הבקר והגמלים--לשני מחנות"},{"number":9,"verse":"ט ויאמר אם יבוא עשו אל המחנה האחת והכהו--והיה המחנה הנשאר לפליטה"},{"number":10,"verse":"י ויאמר יעקב אלהי אבי אברהם ואלהי אבי יצחק יהוה האמר אלי שוב לארצך ולמולדתך--ואיטיבה עמך"},{"number":11,"verse":"יא קטנתי מכל החסדים ומכל האמת אשר עשית את עבדך כי במקלי עברתי את הירדן הזה ועתה הייתי לשני מחנות"},{"number":12,"verse":"יב הצילני נא מיד אחי מיד עשו כי ירא אנכי אתו--פן יבוא והכני אם על בנים"},{"number":13,"verse":"יג ואתה אמרת היטב איטיב עמך ושמתי את זרעך כחול הים אשר לא יספר מרב"},{"number":14,"verse":"יד וילן שם בלילה ההוא ויקח מן הבא בידו מנחה--לעשו אחיו"},{"number":15,"verse":"טו עזים מאתים ותישים עשרים רחלים מאתים ואילים עשרים"},{"number":16,"verse":"טז גמלים מיניקות ובניהם שלשים פרות ארבעים ופרים עשרה אתנת עשרים ועירם עשרה"},{"number":17,"verse":"יז ויתן ביד עבדיו עדר עדר לבדו ויאמר אל עבדיו עברו לפני ורוח תשימו בין עדר ובין עדר"},{"number":18,"verse":"יח ויצו את הראשון לאמר כי יפגשך עשו אחי ושאלך לאמר למי אתה ואנה תלך ולמי אלה לפניך"},{"number":19,"verse":"יט ואמרת לעבדך ליעקב--מנחה הוא שלוחה לאדני לעשו והנה גם הוא אחרינו"},{"number":20,"verse":"כ ויצו גם את השני גם את השלישי גם את כל ההלכים אחרי העדרים לאמר כדבר הזה תדברון אל עשו במצאכם אתו"},{"number":21,"verse":"כא ואמרתם--גם הנה עבדך יעקב אחרינו כי אמר אכפרה פניו במנחה ההלכת לפני ואחרי כן אראה פניו אולי ישא פני"},{"number":22,"verse":"כב ותעבר המנחה על פניו והוא לן בלילה ההוא במחנה"},{"number":23,"verse":"כג ויקם בלילה הוא ויקח את שתי נשיו ואת שתי שפחתיו ואת אחד עשר ילדיו ויעבר את מעבר יבק"},{"number":24,"verse":"כד ויקחם--ויעברם את הנחל ויעבר את אשר לו"},{"number":25,"verse":"כה ויותר יעקב לבדו ויאבק איש עמו עד עלות השחר"},{"number":26,"verse":"כו וירא כי לא יכל לו ויגע בכף ירכו ותקע כף ירך יעקב בהאבקו עמו"},{"number":27,"verse":"כז ויאמר שלחני כי עלה השחר ויאמר לא אשלחך כי אם ברכתני"},{"number":28,"verse":"כח ויאמר אליו מה שמך ויאמר יעקב"},{"number":29,"verse":"כט ויאמר לא יעקב יאמר עוד שמך--כי אם ישראל כי שרית עם אלהים ועם אנשים ותוכל"},{"number":30,"verse":"ל וישאל יעקב ויאמר הגידה נא שמך ויאמר למה זה תשאל לשמי ויברך אתו שם"},{"number":31,"verse":"לא ויקרא יעקב שם המקום פניאל כי ראיתי אלהים פנים אל פנים ותנצל נפשי"},{"number":32,"verse":"לב ויזרח לו השמש כאשר עבר את פנואל והוא צלע על ירכו [ (Genesis 32:33) לג על כן לא יאכלו בני ישראל את גיד הנשה אשר על כף הירך עד היום הזה כי נגע בכף ירך יעקב בגיד הנשה ]"}]}