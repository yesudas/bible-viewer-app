{"bibleAbbr":"HAC","bookName":"Genesis","bookEnglishName":"Genesis","chapterNumber":12,"verses":[{"number":1,"verse":"א ויאמר יהוה אל אברם לך לך מארצך וממולדתך ומבית אביך אל הארץ אשר אראך"},{"number":2,"verse":"ב ואעשך לגוי גדול ואברכך ואגדלה שמך והיה ברכה"},{"number":3,"verse":"ג ואברכה מברכיך ומקללך אאר ונברכו בך כל משפחת האדמה"},{"number":4,"verse":"ד וילך אברם כאשר דבר אליו יהוה וילך אתו לוט ואברם בן חמש שנים ושבעים שנה בצאתו מחרן"},{"number":5,"verse":"ה ויקח אברם את שרי אשתו ואת לוט בן אחיו ואת כל רכושם אשר רכשו ואת הנפש אשר עשו בחרן ויצאו ללכת ארצה כנען ויבאו ארצה כנען"},{"number":6,"verse":"ו ויעבר אברם בארץ עד מקום שכם עד אלון מורה והכנעני אז בארץ"},{"number":7,"verse":"ז וירא יהוה אל אברם ויאמר לזרעך אתן את הארץ הזאת ויבן שם מזבח ליהוה הנראה אליו"},{"number":8,"verse":"ח ויעתק משם ההרה מקדם לבית אל--ויט אהלה בית אל מים והעי מקדם ויבן שם מזבח ליהוה ויקרא בשם יהוה"},{"number":9,"verse":"ט ויסע אברם הלוך ונסוע הנגבה {פ}"},{"number":10,"verse":"י ויהי רעב בארץ וירד אברם מצרימה לגור שם כי כבד הרעב בארץ"},{"number":11,"verse":"יא ויהי כאשר הקריב לבוא מצרימה ויאמר אל שרי אשתו הנה נא ידעתי כי אשה יפת מראה את"},{"number":12,"verse":"יב והיה כי יראו אתך המצרים ואמרו אשתו זאת והרגו אתי ואתך יחיו"},{"number":13,"verse":"יג אמרי נא אחתי את--למען ייטב לי בעבורך וחיתה נפשי בגללך"},{"number":14,"verse":"יד ויהי כבוא אברם מצרימה ויראו המצרים את האשה כי יפה הוא מאד"},{"number":15,"verse":"טו ויראו אתה שרי פרעה ויהללו אתה אל פרעה ותקח האשה בית פרעה"},{"number":16,"verse":"טז ולאברם היטיב בעבורה ויהי לו צאן ובקר וחמרים ועבדים ושפחת ואתנת וגמלים"},{"number":17,"verse":"יז וינגע יהוה את פרעה נגעים גדלים ואת ביתו על דבר שרי אשת אברם"},{"number":18,"verse":"יח ויקרא פרעה לאברם ויאמר מה זאת עשית לי למה לא הגדת לי כי אשתך הוא"},{"number":19,"verse":"יט למה אמרת אחתי הוא ואקח אתה לי לאשה ועתה הנה אשתך קח ולך"},{"number":20,"verse":"כ ויצו עליו פרעה אנשים וישלחו אתו ואת אשתו ואת כל אשר לו"}]}