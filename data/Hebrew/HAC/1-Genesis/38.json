{"bibleAbbr":"HAC","bookName":"Genesis","bookEnglishName":"Genesis","chapterNumber":38,"verses":[{"number":1,"verse":"א ויהי בעת ההוא וירד יהודה מאת אחיו ויט עד איש עדלמי ושמו חירה"},{"number":2,"verse":"ב וירא שם יהודה בת איש כנעני ושמו שוע ויקחה ויבא אליה"},{"number":3,"verse":"ג ותהר ותלד בן ויקרא את שמו ער"},{"number":4,"verse":"ד ותהר עוד ותלד בן ותקרא את שמו אונן"},{"number":5,"verse":"ה ותסף עוד ותלד בן ותקרא את שמו שלה והיה בכזיב בלדתה אתו"},{"number":6,"verse":"ו ויקח יהודה אשה לער בכורו ושמה תמר"},{"number":7,"verse":"ז ויהי ער בכור יהודה--רע בעיני יהוה וימתהו יהוה"},{"number":8,"verse":"ח ויאמר יהודה לאונן בא אל אשת אחיך ויבם אתה והקם זרע לאחיך"},{"number":9,"verse":"ט וידע אונן כי לא לו יהיה הזרע והיה אם בא אל אשת אחיו ושחת ארצה לבלתי נתן זרע לאחיו"},{"number":10,"verse":"י וירע בעיני יהוה אשר עשה וימת גם אתו"},{"number":11,"verse":"יא ויאמר יהודה לתמר כלתו שבי אלמנה בית אביך עד יגדל שלה בני--כי אמר פן ימות גם הוא כאחיו ותלך תמר ותשב בית אביה"},{"number":12,"verse":"יב וירבו הימים ותמת בת שוע אשת יהודה וינחם יהודה ויעל על גזזי צאנו הוא וחירה רעהו העדלמי--תמנתה"},{"number":13,"verse":"יג ויגד לתמר לאמר הנה חמיך עלה תמנתה לגז צאנו"},{"number":14,"verse":"יד ותסר בגדי אלמנותה מעליה ותכס בצעיף ותתעלף ותשב בפתח עינים אשר על דרך תמנתה כי ראתה כי גדל שלה והוא לא נתנה לו לאשה"},{"number":15,"verse":"טו ויראה יהודה ויחשבה לזונה כי כסתה פניה"},{"number":16,"verse":"טז ויט אליה אל הדרך ויאמר הבה נא אבוא אליך כי לא ידע כי כלתו הוא ותאמר מה תתן לי כי תבוא אלי"},{"number":17,"verse":"יז ויאמר אנכי אשלח גדי עזים מן הצאן ותאמר אם תתן ערבון עד שלחך"},{"number":18,"verse":"יח ויאמר מה הערבון אשר אתן לך ותאמר חתמך ופתילך ומטך אשר בידך ויתן לה ויבא אליה ותהר לו"},{"number":19,"verse":"יט ותקם ותלך ותסר צעיפה מעליה ותלבש בגדי אלמנותה"},{"number":20,"verse":"כ וישלח יהודה את גדי העזים ביד רעהו העדלמי לקחת הערבון מיד האשה ולא מצאה"},{"number":21,"verse":"כא וישאל את אנשי מקמה לאמר איה הקדשה הוא בעינים על הדרך ויאמרו לא היתה בזה קדשה"},{"number":22,"verse":"כב וישב אל יהודה ויאמר לא מצאתיה וגם אנשי המקום אמרו לא היתה בזה קדשה"},{"number":23,"verse":"כג ויאמר יהודה תקח לה פן נהיה לבוז הנה שלחתי הגדי הזה ואתה לא מצאתה"},{"number":24,"verse":"כד ויהי כמשלש חדשים ויגד ליהודה לאמר זנתה תמר כלתך וגם הנה הרה לזנונים ויאמר יהודה הוציאוה ותשרף"},{"number":25,"verse":"כה הוא מוצאת והיא שלחה אל חמיה לאמר לאיש אשר אלה לו אנכי הרה ותאמר הכר נא--למי החתמת והפתילים והמטה האלה"},{"number":26,"verse":"כו ויכר יהודה ויאמר צדקה ממני כי על כן לא נתתיה לשלה בני ולא יסף עוד לדעתה"},{"number":27,"verse":"כז ויהי בעת לדתה והנה תאומים בבטנה"},{"number":28,"verse":"כח ויהי בלדתה ויתן יד ותקח המילדת ותקשר על ידו שני לאמר זה יצא ראשנה"},{"number":29,"verse":"כט ויהי כמשיב ידו והנה יצא אחיו ותאמר מה פרצת עליך פרץ ויקרא שמו פרץ"},{"number":30,"verse":"ל ואחר יצא אחיו אשר על ידו השני ויקרא שמו זרח {ס}"}]}