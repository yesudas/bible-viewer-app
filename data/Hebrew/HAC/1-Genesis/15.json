{"bibleAbbr":"HAC","bookName":"Genesis","bookEnglishName":"Genesis","chapterNumber":15,"verses":[{"number":1,"verse":"א אחר הדברים האלה היה דבר יהוה אל אברם במחזה לאמר אל תירא אברם אנכי מגן לך--שכרך הרבה מאד"},{"number":2,"verse":"ב ויאמר אברם אדני יהוה מה תתן לי ואנכי הולך ערירי ובן משק ביתי הוא דמשק אליעזר"},{"number":3,"verse":"ג ויאמר אברם--הן לי לא נתתה זרע והנה בן ביתי יורש אתי"},{"number":4,"verse":"ד והנה דבר יהוה אליו לאמר לא יירשך זה כי אם אשר יצא ממעיך הוא יירשך"},{"number":5,"verse":"ה ויוצא אתו החוצה ויאמר הבט נא השמימה וספר הכוכבים--אם תוכל לספר אתם ויאמר לו כה יהיה זרעך"},{"number":6,"verse":"ו והאמן ביהוה ויחשבה לו צדקה"},{"number":7,"verse":"ז ויאמר אליו אני יהוה אשר הוצאתיך מאור כשדים--לתת לך את הארץ הזאת לרשתה"},{"number":8,"verse":"ח ויאמר אדני יהוה במה אדע כי אירשנה"},{"number":9,"verse":"ט ויאמר אליו קחה לי עגלה משלשת ועז משלשת ואיל משלש ותר וגוזל"},{"number":10,"verse":"י ויקח לו את כל אלה ויבתר אתם בתוך ויתן איש בתרו לקראת רעהו ואת הצפר לא בתר"},{"number":11,"verse":"יא וירד העיט על הפגרים וישב אתם אברם"},{"number":12,"verse":"יב ויהי השמש לבוא ותרדמה נפלה על אברם והנה אימה חשכה גדלה נפלת עליו"},{"number":13,"verse":"יג ויאמר לאברם ידע תדע כי גר יהיה זרעך בארץ לא להם ועבדום וענו אתם--ארבע מאות שנה"},{"number":14,"verse":"יד וגם את הגוי אשר יעבדו דן אנכי ואחרי כן יצאו ברכש גדול"},{"number":15,"verse":"טו ואתה תבוא אל אבתיך בשלום תקבר בשיבה טובה"},{"number":16,"verse":"טז ודור רביעי ישובו הנה כי לא שלם עון האמרי עד הנה"},{"number":17,"verse":"יז ויהי השמש באה ועלטה היה והנה תנור עשן ולפיד אש אשר עבר בין הגזרים האלה"},{"number":18,"verse":"יח ביום ההוא כרת יהוה את אברם--ברית לאמר לזרעך נתתי את הארץ הזאת מנהר מצרים עד הנהר הגדל נהר פרת"},{"number":19,"verse":"יט את הקיני ואת הקנזי ואת הקדמני"},{"number":20,"verse":"כ ואת החתי ואת הפרזי ואת הרפאים"},{"number":21,"verse":"כא ואת האמרי ואת הכנעני ואת הגרגשי ואת היבוסי {ס}"}]}