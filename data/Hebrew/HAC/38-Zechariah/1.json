{"bibleAbbr":"HAC","bookName":"Zechariah","bookEnglishName":"Zechariah","chapterNumber":1,"verses":[{"number":1,"verse":"א בחדש השמיני בשנת שתים לדריוש--היה דבר יהוה אל זכריה בן ברכיה בן עדו הנביא לאמר"},{"number":2,"verse":"ב קצף יהוה על אבותיכם קצף"},{"number":3,"verse":"ג ואמרת אלהם כה אמר יהוה צבאות שובו אלי נאם יהוה צבאות--ואשוב אליכם אמר יהוה צבאות"},{"number":4,"verse":"ד אל תהיו כאבתיכם אשר קראו אליהם הנביאים הראשנים לאמר כה אמר יהוה צבאות שובו נא מדרכיכם הרעים ומעליליכם (ומעלליכם) הרעים ולא שמעו ולא הקשיבו אלי נאם יהוה"},{"number":5,"verse":"ה אבותיכם איה הם והנבאים--הלעולם יחיו"},{"number":6,"verse":"ו אך דברי וחקי אשר צויתי את עבדי הנביאים הלוא השיגו אבתיכם וישובו ויאמרו כאשר זמם יהוה צבאות לעשות לנו כדרכינו וכמעללינו כן עשה אתנו {ס}"},{"number":7,"verse":"ז ביום עשרים וארבעה לעשתי עשר חדש הוא חדש שבט בשנת שתים לדריוש--היה דבר יהוה אל זכריה בן ברכיהו בן עדוא הנביא לאמר"},{"number":8,"verse":"ח ראיתי הלילה והנה איש רכב על סוס אדם והוא עמד בין ההדסים אשר במצלה ואחריו סוסים אדמים שרקים ולבנים"},{"number":9,"verse":"ט ואמר מה אלה אדני ויאמר אלי המלאך הדבר בי אני אראך מה המה אלה"},{"number":10,"verse":"י ויען האיש העמד בין ההדסים--ויאמר אלה אשר שלח יהוה להתהלך בארץ"},{"number":11,"verse":"יא ויענו את מלאך יהוה העמד בין ההדסים ויאמרו התהלכנו בארץ והנה כל הארץ ישבת ושקטת"},{"number":12,"verse":"יב ויען מלאך יהוה ויאמר יהוה צבאות עד מתי אתה לא תרחם את ירושלם ואת ערי יהודה--אשר זעמתה זה שבעים שנה"},{"number":13,"verse":"יג ויען יהוה את המלאך הדבר בי--דברים טובים דברים נחמים"},{"number":14,"verse":"יד ויאמר אלי המלאך הדבר בי קרא לאמר כה אמר יהוה צבאות קנאתי לירושלם ולציון קנאה גדולה"},{"number":15,"verse":"טו וקצף גדול אני קצף על הגוים השאננים אשר אני קצפתי מעט והמה עזרו לרעה"},{"number":16,"verse":"טז לכן כה אמר יהוה שבתי לירושלם ברחמים--ביתי יבנה בה נאם יהוה צבאות וקוה (וקו) ינטה על ירושלם"},{"number":17,"verse":"יז עוד קרא לאמר כה אמר יהוה צבאות עוד תפוצנה ערי מטוב ונחם יהוה עוד את ציון ובחר עוד בירושלם {ס}"}]}