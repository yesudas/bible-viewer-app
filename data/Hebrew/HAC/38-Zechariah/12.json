{"bibleAbbr":"HAC","bookName":"Zechariah","bookEnglishName":"Zechariah","chapterNumber":12,"verses":[{"number":1,"verse":"א משא דבר יהוה על ישראל נאם יהוה נטה שמים ויסד ארץ ויצר רוח אדם בקרבו"},{"number":2,"verse":"ב הנה אנכי שם את ירושלם סף רעל לכל העמים--סביב וגם על יהודה יהיה במצור על ירושלם"},{"number":3,"verse":"ג והיה ביום ההוא אשים את ירושלם אבן מעמסה לכל העמים--כל עמסיה שרוט ישרטו ונאספו עליה כל גויי הארץ"},{"number":4,"verse":"ד ביום ההוא נאם יהוה אכה כל סוס בתמהון ורכבו בשגעון ועל בית יהודה אפקח את עיני וכל סוס העמים אכה בעורון"},{"number":5,"verse":"ה ואמרו אלפי יהודה בלבם אמצה לי ישבי ירושלם ביהוה צבאות אלהיהם"},{"number":6,"verse":"ו ביום ההוא אשים את אלפי יהודה ככיור אש בעצים וכלפיד אש בעמיר ואכלו על ימין ועל שמאול את כל העמים סביב וישבה ירושלם עוד תחתיה בירושלם"},{"number":7,"verse":"ז והושע יהוה את אהלי יהודה בראשנה למען לא תגדל תפארת בית דויד ותפארת ישב ירושלם--על יהודה"},{"number":8,"verse":"ח ביום ההוא יגן יהוה בעד יושב ירושלם והיה הנכשל בהם ביום ההוא כדויד ובית דויד כאלהים כמלאך יהוה לפניהם"},{"number":9,"verse":"ט והיה ביום ההוא אבקש להשמיד את כל הגוים הבאים על ירושלם"},{"number":10,"verse":"י ושפכתי על בית דויד ועל יושב ירושלם רוח חן ותחנונים והביטו אלי את אשר דקרו וספדו עליו כמספד על היחיד והמר עליו כהמר על הבכור"},{"number":11,"verse":"יא ביום ההוא יגדל המספד בירושלם כמספד הדדרמון בבקעת מגדון"},{"number":12,"verse":"יב וספדה הארץ משפחות משפחות לבד משפחת בית דויד לבד ונשיהם לבד--משפחת בית נתן לבד ונשיהם לבד"},{"number":13,"verse":"יג משפחת בית לוי לבד ונשיהם לבד משפחת השמעי לבד ונשיהם לבד"},{"number":14,"verse":"יד כל המשפחות הנשארות--משפחת משפחת לבד ונשיהם לבד"}]}