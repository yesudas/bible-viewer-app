{"bibleAbbr":"HAC","bookName":"Zechariah","bookEnglishName":"Zechariah","chapterNumber":5,"verses":[{"number":1,"verse":"א ואשוב ואשא עיני ואראה והנה מגלה עפה"},{"number":2,"verse":"ב ויאמר אלי מה אתה ראה ואמר אני ראה מגלה עפה--ארכה עשרים באמה ורחבה עשר באמה"},{"number":3,"verse":"ג ויאמר אלי--זאת האלה היוצאת על פני כל הארץ כי כל הגנב מזה כמוה נקה וכל הנשבע מזה כמוה נקה"},{"number":4,"verse":"ד הוצאתיה נאם יהוה צבאות ובאה אל בית הגנב ואל בית הנשבע בשמי לשקר ולנה בתוך ביתו וכלתו ואת עציו ואת אבניו"},{"number":5,"verse":"ה ויצא המלאך הדבר בי ויאמר אלי--שא נא עיניך וראה מה היוצאת הזאת"},{"number":6,"verse":"ו ואמר מה היא ויאמר זאת האיפה היוצאת ויאמר זאת עינם בכל הארץ"},{"number":7,"verse":"ז והנה ככר עפרת נשאת וזאת אשה אחת יושבת בתוך האיפה"},{"number":8,"verse":"ח ויאמר זאת הרשעה וישלך אתה אל תוך האיפה וישלך את אבן העופרת אל פיה {ס}"},{"number":9,"verse":"ט ואשא עיני וארא והנה שתים נשים יוצאות ורוח בכנפיהם ולהנה כנפים ככנפי החסידה ותשאנה את האיפה בין הארץ ובין השמים"},{"number":10,"verse":"י ואמר אל המלאך הדבר בי אנה המה מולכות את האיפה"},{"number":11,"verse":"יא ויאמר אלי לבנות לה בית בארץ שנער והוכן והניחה שם על מכנתה {ס}"}]}