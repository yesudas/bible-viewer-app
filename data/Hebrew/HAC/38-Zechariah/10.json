{"bibleAbbr":"HAC","bookName":"Zechariah","bookEnglishName":"Zechariah","chapterNumber":10,"verses":[{"number":1,"verse":"א שאלו מיהוה מטר בעת מלקוש יהוה עשה חזיזים ומטר גשם יתן להם לאיש עשב בשדה"},{"number":2,"verse":"ב כי התרפים דברו און והקוסמים חזו שקר וחלמות השוא ידברו הבל ינחמון על כן נסעו כמו צאן יענו כי אין רעה {פ}"},{"number":3,"verse":"ג על הרעים חרה אפי ועל העתודים אפקוד כי פקד יהוה צבאות את עדרו את בית יהודה ושם אותם כסוס הודו במלחמה"},{"number":4,"verse":"ד ממנו פנה ממנו יתד ממנו קשת מלחמה ממנו יצא כל נוגש יחדו"},{"number":5,"verse":"ה והיו כגברים בוסים בטיט חוצות במלחמה ונלחמו כי יהוה עמם והבישו רכבי סוסים"},{"number":6,"verse":"ו וגברתי את בית יהודה ואת בית יוסף אושיע והושבותים כי רחמתים והיו כאשר לא זנחתים כי אני יהוה אלהיהם--ואענם"},{"number":7,"verse":"ז והיו כגבור אפרים ושמח לבם כמו יין ובניהם יראו ושמחו יגל לבם ביהוה"},{"number":8,"verse":"ח אשרקה להם ואקבצם כי פדיתים ורבו כמו רבו"},{"number":9,"verse":"ט ואזרעם בעמים ובמרחקים יזכרוני וחיו את בניהם ושבו"},{"number":10,"verse":"י והשבותים מארץ מצרים ומאשור אקבצם ואל ארץ גלעד ולבנון אביאם ולא ימצא להם"},{"number":11,"verse":"יא ועבר בים צרה והכה בים גלים והבישו כל מצולות יאר והורד גאון אשור ושבט מצרים יסור"},{"number":12,"verse":"יב וגברתים ביהוה ובשמו יתהלכו נאם יהוה {פ}"}]}