{"bibleAbbr":"HAC","bookName":"Zechariah","bookEnglishName":"Zechariah","chapterNumber":7,"verses":[{"number":1,"verse":"א ויהי בשנת ארבע לדריוש המלך היה דבר יהוה אל זכריה בארבעה לחדש התשעי--בכסלו"},{"number":2,"verse":"ב וישלח בית אל שראצר ורגם מלך ואנשיו--לחלות את פני יהוה"},{"number":3,"verse":"ג לאמר אל הכהנים אשר לבית יהוה צבאות ואל הנביאים לאמר האבכה בחדש החמשי--הנזר כאשר עשיתי זה כמה שנים {פ}"},{"number":4,"verse":"ד ויהי דבר יהוה צבאות אלי לאמר"},{"number":5,"verse":"ה אמר אל כל עם הארץ ואל הכהנים לאמר כי צמתם וספוד בחמישי ובשביעי וזה שבעים שנה--הצום צמתני אני"},{"number":6,"verse":"ו וכי תאכלו וכי תשתו--הלוא אתם האכלים ואתם השתים"},{"number":7,"verse":"ז הלוא את הדברים אשר קרא יהוה ביד הנביאים הראשנים בהיות ירושלם ישבת ושלוה ועריה סביבתיה והנגב והשפלה ישב {פ}"},{"number":8,"verse":"ח ויהי דבר יהוה אל זכריה לאמר"},{"number":9,"verse":"ט כה אמר יהוה צבאות לאמר משפט אמת שפטו וחסד ורחמים עשו איש את אחיו"},{"number":10,"verse":"י ואלמנה ויתום גר ועני אל תעשקו ורעת איש אחיו אל תחשבו בלבבכם"},{"number":11,"verse":"יא וימאנו להקשיב ויתנו כתף סררת ואזניהם הכבידו משמוע"},{"number":12,"verse":"יב ולבם שמו שמיר משמוע את התורה ואת הדברים אשר שלח יהוה צבאות ברוחו ביד הנביאים הראשנים ויהי קצף גדול מאת יהוה צבאות"},{"number":13,"verse":"יג ויהי כאשר קרא ולא שמעו כן יקראו ולא אשמע אמר יהוה צבאות"},{"number":14,"verse":"יד ואסערם על כל הגוים אשר לא ידעום והארץ נשמה אחריהם מעבר ומשב וישימו ארץ חמדה לשמה {פ}"}]}