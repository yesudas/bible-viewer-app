{"bibleAbbr":"HAC","bookName":"Zechariah","bookEnglishName":"Zechariah","chapterNumber":9,"verses":[{"number":1,"verse":"א משא דבר יהוה בארץ חדרך ודמשק מנחתו כי ליהוה עין אדם וכל שבטי ישראל"},{"number":2,"verse":"ב וגם חמת תגבל בה צר וצידון כי חכמה מאד"},{"number":3,"verse":"ג ותבן צר מצור לה ותצבר כסף כעפר וחרוץ כטיט חוצות"},{"number":4,"verse":"ד הנה אדני יורשנה והכה בים חילה והיא באש תאכל"},{"number":5,"verse":"ה תרא אשקלון ותירא ועזה ותחיל מאד ועקרון כי הביש מבטה ואבד מלך מעזה ואשקלון לא תשב"},{"number":6,"verse":"ו וישב ממזר באשדוד והכרתי גאון פלשתים"},{"number":7,"verse":"ז והסרתי דמיו מפיו ושקציו מבין שניו ונשאר גם הוא לאלהינו והיה כאלף ביהודה ועקרון כיבוסי"},{"number":8,"verse":"ח וחניתי לביתי מצבה מעבר ומשב ולא יעבר עליהם עוד נגש כי עתה ראיתי בעיני {ס}"},{"number":9,"verse":"ט גילי מאד בת ציון הריעי בת ירושלם הנה מלכך יבוא לך צדיק ונושע הוא עני ורכב על חמור ועל עיר בן אתנות"},{"number":10,"verse":"י והכרתי רכב מאפרים וסוס מירושלם ונכרתה קשת מלחמה ודבר שלום לגוים ומשלו מים עד ים ומנהר עד אפסי ארץ"},{"number":11,"verse":"יא גם את בדם בריתך שלחתי אסיריך מבור אין מים בו"},{"number":12,"verse":"יב שובו לבצרון אסירי התקוה גם היום מגיד משנה אשיב לך"},{"number":13,"verse":"יג כי דרכתי לי יהודה קשת מלאתי אפרים ועוררתי בניך ציון על בניך יון ושמתיך כחרב גבור"},{"number":14,"verse":"יד ויהוה עליהם יראה ויצא כברק חצו ואדני יהוה בשופר יתקע והלך בסערות תימן"},{"number":15,"verse":"טו יהוה צבאות יגן עליהם ואכלו וכבשו אבני קלע ושתו המו כמו יין ומלאו כמזרק--כזויות מזבח"},{"number":16,"verse":"טז והושיעם יהוה אלהיהם ביום ההוא--כצאן עמו כי אבני נזר מתנוססות על אדמתו"},{"number":17,"verse":"יז כי מה טובו ומה יפיו--דגן בחורים ותירוש ינובב בתלות"}]}