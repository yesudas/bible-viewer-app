{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":3,"verses":[{"number":1,"verse":"א והנער שמואל משרת את יהוה לפני עלי ודבר יהוה היה יקר בימים ההם--אין חזון נפרץ {ס}"},{"number":2,"verse":"ב ויהי ביום ההוא ועלי שכב במקומו ועינו החלו כהות לא יוכל לראות"},{"number":3,"verse":"ג ונר אלהים טרם יכבה ושמואל שכב בהיכל יהוה אשר שם ארון אלהים {פ}"},{"number":4,"verse":"ד ויקרא יהוה אל שמואל ויאמר הנני"},{"number":5,"verse":"ה וירץ אל עלי ויאמר הנני כי קראת לי ויאמר לא קראתי שוב שכב וילך וישכב {ס}"},{"number":6,"verse":"ו ויסף יהוה קרא עוד שמואל ויקם שמואל וילך אל עלי ויאמר הנני כי קראת לי ויאמר לא קראתי בני שוב שכב"},{"number":7,"verse":"ז ושמואל טרם ידע את יהוה וטרם יגלה אליו דבר יהוה"},{"number":8,"verse":"ח ויסף יהוה קרא שמואל בשלישת ויקם וילך אל עלי ויאמר הנני כי קראת לי ויבן עלי כי יהוה קרא לנער"},{"number":9,"verse":"ט ויאמר עלי לשמואל לך שכב והיה אם יקרא אליך ואמרת דבר יהוה כי שמע עבדך וילך שמואל וישכב במקומו"},{"number":10,"verse":"י ויבא יהוה ויתיצב ויקרא כפעם בפעם שמואל שמואל ויאמר שמואל דבר כי שמע עבדך {פ}"},{"number":11,"verse":"יא ויאמר יהוה אל שמואל הנה אנכי עשה דבר בישראל אשר כל שמעו--תצלינה שתי אזניו"},{"number":12,"verse":"יב ביום ההוא אקים אל עלי את כל אשר דברתי אל ביתו--החל וכלה"},{"number":13,"verse":"יג והגדתי לו כי שפט אני את ביתו עד עולם--בעון אשר ידע כי מקללים להם בניו ולא כהה בם"},{"number":14,"verse":"יד ולכן נשבעתי לבית עלי אם יתכפר עון בית עלי בזבח ובמנחה--עד עולם"},{"number":15,"verse":"טו וישכב שמואל עד הבקר ויפתח את דלתות בית יהוה ושמואל ירא מהגיד את המראה אל עלי"},{"number":16,"verse":"טז ויקרא עלי את שמואל ויאמר שמואל בני ויאמר הנני"},{"number":17,"verse":"יז ויאמר מה הדבר אשר דבר אליך--אל נא תכחד ממני כה יעשה לך אלהים וכה יוסיף אם תכחד ממני דבר מכל הדבר אשר דבר אליך"},{"number":18,"verse":"יח ויגד לו שמואל את כל הדברים ולא כחד ממנו ויאמר--יהוה הוא הטוב בעינו יעשה {פ}"},{"number":19,"verse":"יט ויגדל שמואל ויהוה היה עמו ולא הפיל מכל דבריו ארצה"},{"number":20,"verse":"כ וידע כל ישראל מדן ועד באר שבע כי נאמן שמואל לנביא ליהוה {ס}"},{"number":21,"verse":"כא ויסף יהוה להראה בשלה כי נגלה יהוה אל שמואל בשלו בדבר יהוה {פ}"}]}