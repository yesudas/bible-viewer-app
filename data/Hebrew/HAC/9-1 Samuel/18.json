{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":18,"verses":[{"number":1,"verse":"א ויהי ככלתו לדבר אל שאול ונפש יהונתן נקשרה בנפש דוד ויאהבו (ויאהבהו) יהונתן כנפשו"},{"number":2,"verse":"ב ויקחהו שאול ביום ההוא ולא נתנו לשוב בית אביו"},{"number":3,"verse":"ג ויכרת יהונתן ודוד ברית באהבתו אתו כנפשו"},{"number":4,"verse":"ד ויתפשט יהונתן את המעיל אשר עליו ויתנהו לדוד ומדיו ועד חרבו ועד קשתו ועד חגרו"},{"number":5,"verse":"ה ויצא דוד בכל אשר ישלחנו שאול ישכיל וישמהו שאול על אנשי המלחמה וייטב בעיני כל העם וגם בעיני עבדי שאול {פ}"},{"number":6,"verse":"ו ויהי בבואם בשוב דוד מהכות את הפלשתי ותצאנה הנשים מכל ערי ישראל לשור (לשיר) והמחלות לקראת שאול המלך--בתפים בשמחה ובשלשים"},{"number":7,"verse":"ז ותענינה הנשים המשחקות ותאמרן הכה שאול באלפו ודוד ברבבתיו"},{"number":8,"verse":"ח ויחר לשאול מאד וירע בעיניו הדבר הזה ויאמר נתנו לדוד רבבות ולי נתנו האלפים ועוד לו אך המלוכה"},{"number":9,"verse":"ט ויהי שאול עון (עוין) את דוד מהיום ההוא והלאה {ס}"},{"number":10,"verse":"י ויהי ממחרת ותצלח רוח אלהים רעה אל שאול ויתנבא בתוך הבית ודוד מנגן בידו כיום ביום והחנית ביד שאול"},{"number":11,"verse":"יא ויטל שאול את החנית ויאמר אכה בדוד ובקיר ויסב דוד מפניו פעמים"},{"number":12,"verse":"יב וירא שאול מלפני דוד כי היה יהוה עמו ומעם שאול סר"},{"number":13,"verse":"יג ויסרהו שאול מעמו וישמהו לו שר אלף ויצא ויבא לפני העם {ס}"},{"number":14,"verse":"יד ויהי דוד לכל דרכו משכיל ויהוה עמו"},{"number":15,"verse":"טו וירא שאול אשר הוא משכיל מאד ויגר מפניו"},{"number":16,"verse":"טז וכל ישראל ויהודה אהב את דוד כי הוא יוצא ובא לפניהם {פ}"},{"number":17,"verse":"יז ויאמר שאול אל דוד הנה בתי הגדולה מרב אתה אתן לך לאשה--אך היה לי לבן חיל והלחם מלחמות יהוה ושאול אמר אל תהי ידי בו ותהי בו יד פלשתים {ס}"},{"number":18,"verse":"יח ויאמר דוד אל שאול מי אנכי ומי חיי משפחת אבי בישראל--כי אהיה חתן למלך"},{"number":19,"verse":"יט ויהי בעת תת את מרב בת שאול--לדוד והיא נתנה לעדריאל המחלתי לאשה"},{"number":20,"verse":"כ ותאהב מיכל בת שאול את דוד ויגדו לשאול וישר הדבר בעיניו"},{"number":21,"verse":"כא ויאמר שאול אתננה לו ותהי לו למוקש ותהי בו יד פלשתים ויאמר שאול אל דוד בשתים תתחתן בי היום"},{"number":22,"verse":"כב ויצו שאול את עבדו דברו אל דוד בלט לאמר הנה חפץ בך המלך וכל עבדיו אהבוך ועתה התחתן במלך"},{"number":23,"verse":"כג וידברו עבדי שאול באזני דוד את הדברים האלה ויאמר דוד הנקלה בעיניכם התחתן במלך ואנכי איש רש ונקלה"},{"number":24,"verse":"כד ויגדו עבדי שאול לו--לאמר כדברים האלה דבר דוד"},{"number":25,"verse":"כה ויאמר שאול כה תאמרו לדוד אין חפץ למלך במהר כי במאה ערלות פלשתים להנקם באיבי המלך ושאול חשב להפיל את דוד ביד פלשתים"},{"number":26,"verse":"כו ויגדו עבדיו לדוד את הדברים האלה וישר הדבר בעיני דוד להתחתן במלך ולא מלאו הימים"},{"number":27,"verse":"כז ויקם דוד וילך הוא ואנשיו ויך בפלשתים מאתים איש ויבא דוד את ערלתיהם וימלאום למלך להתחתן במלך ויתן לו שאול את מיכל בתו לאשה {ס}"},{"number":28,"verse":"כח וירא שאול וידע כי יהוה עם דוד ומיכל בת שאול אהבתהו"},{"number":29,"verse":"כט ויאסף שאול לרא מפני דוד--עוד ויהי שאול איב את דוד כל הימים {פ}"},{"number":30,"verse":"ל ויצאו שרי פלשתים ויהי מדי צאתם שכל דוד מכל עבדי שאול וייקר שמו מאד {ס}"}]}