{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":31,"verses":[{"number":1,"verse":"א ופלשתים נלחמים בישראל וינסו אנשי ישראל מפני פלשתים ויפלו חללים בהר הגלבע"},{"number":2,"verse":"ב וידבקו פלשתים את שאול ואת בניו ויכו פלשתים את יהונתן ואת אבינדב ואת מלכישוע--בני שאול"},{"number":3,"verse":"ג ותכבד המלחמה אל שאול וימצאהו המורים אנשים בקשת ויחל מאד מהמורים"},{"number":4,"verse":"ד ויאמר שאול לנשא כליו שלף חרבך ודקרני בה פן יבואו הערלים האלה ודקרני והתעללו בי ולא אבה נשא כליו כי ירא מאד ויקח שאול את החרב ויפל עליה"},{"number":5,"verse":"ה וירא נשא כליו כי מת שאול ויפל גם הוא על חרבו וימת עמו"},{"number":6,"verse":"ו וימת שאול ושלשת בניו ונשא כליו גם כל אנשיו ביום ההוא--יחדו"},{"number":7,"verse":"ז ויראו אנשי ישראל אשר בעבר העמק ואשר בעבר הירדן כי נסו אנשי ישראל וכי מתו שאול ובניו ויעזבו את הערים וינסו ויבאו פלשתים וישבו בהן {פ}"},{"number":8,"verse":"ח ויהי ממחרת ויבאו פלשתים לפשט את החללים וימצאו את שאול ואת שלשת בניו נפלים בהר הגלבע"},{"number":9,"verse":"ט ויכרתו את ראשו ויפשטו את כליו וישלחו בארץ פלשתים סביב לבשר בית עצביהם--ואת העם"},{"number":10,"verse":"י וישימו את כליו בית עשתרות ואת גויתו תקעו בחומת בית שן"},{"number":11,"verse":"יא וישמעו אליו ישבי יביש גלעד את אשר עשו פלשתים לשאול"},{"number":12,"verse":"יב ויקומו כל איש חיל וילכו כל הלילה ויקחו את גוית שאול ואת גוית בניו מחומת בית שן ויבאו יבשה וישרפו אתם שם"},{"number":13,"verse":"יג ויקחו את עצמתיהם ויקברו תחת האשל ביבשה ויצמו שבעת ימים {פ}"}]}