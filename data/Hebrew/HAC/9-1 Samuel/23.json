{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":23,"verses":[{"number":1,"verse":"א ויגדו לדוד לאמר הנה פלשתים נלחמים בקעילה והמה שסים את הגרנות"},{"number":2,"verse":"ב וישאל דוד ביהוה לאמר האלך והכיתי בפלשתים האלה {ס} ויאמר יהוה אל דוד לך והכית בפלשתים והושעת את קעילה"},{"number":3,"verse":"ג ויאמרו אנשי דוד אליו הנה אנחנו פה ביהודה יראים ואף כי נלך קעלה אל מערכות פלשתים {ס}"},{"number":4,"verse":"ד ויוסף עוד דוד לשאול ביהוה ויענהו יהוה ויאמר קום רד קעילה--כי אני נתן את פלשתים בידך"},{"number":5,"verse":"ה וילך דוד ואנשו קעילה וילחם בפלשתים וינהג את מקניהם ויך בהם מכה גדולה וישע דוד את ישבי קעילה {ס}"},{"number":6,"verse":"ו ויהי בברח אביתר בן אחימלך אל דוד--קעילה אפוד ירד בידו"},{"number":7,"verse":"ז ויגד לשאול כי בא דוד קעילה ויאמר שאול נכר אתו אלהים בידי--כי נסגר לבוא בעיר דלתים ובריח"},{"number":8,"verse":"ח וישמע שאול את כל העם למלחמה לרדת קעילה לצור אל דוד ואל אנשיו"},{"number":9,"verse":"ט וידע דוד--כי עליו שאול מחריש הרעה ויאמר אל אביתר הכהן הגישה האפוד {ס}"},{"number":10,"verse":"י ויאמר דוד יהוה אלהי ישראל שמע שמע עבדך כי מבקש שאול לבוא אל קעילה--לשחת לעיר בעבורי"},{"number":11,"verse":"יא היסגרני בעלי קעילה בידו הירד שאול כאשר שמע עבדך--יהוה אלהי ישראל הגד נא לעבדך {ס} ויאמר יהוה ירד {ס}"},{"number":12,"verse":"יב ויאמר דוד--היסגרו בעלי קעילה אתי ואת אנשי ביד שאול ויאמר יהוה יסגירו {ס}"},{"number":13,"verse":"יג ויקם דוד ואנשיו כשש מאות איש ויצאו מקעלה ויתהלכו באשר יתהלכו ולשאול הגד כי נמלט דוד מקעילה ויחדל לצאת"},{"number":14,"verse":"יד וישב דוד במדבר במצדות וישב בהר במדבר זיף ויבקשהו שאול כל הימים ולא נתנו אלהים בידו"},{"number":15,"verse":"טו וירא דוד כי יצא שאול לבקש את נפשו ודוד במדבר זיף בחרשה {ס}"},{"number":16,"verse":"טז ויקם יהונתן בן שאול וילך אל דוד חרשה ויחזק את ידו באלהים"},{"number":17,"verse":"יז ויאמר אליו אל תירא כי לא תמצאך יד שאול אבי ואתה תמלך על ישראל ואנכי אהיה לך למשנה וגם שאול אבי ידע כן"},{"number":18,"verse":"יח ויכרתו שניהם ברית לפני יהוה וישב דוד בחרשה ויהונתן הלך לביתו {ס}"},{"number":19,"verse":"יט ויעלו זפים אל שאול הגבעתה לאמר הלוא דוד מסתתר עמנו במצדות בחרשה--בגבעת החכילה אשר מימין הישימון"},{"number":20,"verse":"כ ועתה לכל אות נפשך המלך לרדת--רד ולנו הסגירו ביד המלך"},{"number":21,"verse":"כא ויאמר שאול ברוכים אתם ליהוה כי חמלתם עלי"},{"number":22,"verse":"כב לכו נא הכינו עוד ודעו וראו את מקומו אשר תהיה רגלו--מי ראהו שם כי אמר אלי ערום יערם הוא"},{"number":23,"verse":"כג וראו ודעו מכל המחבאים אשר יתחבא שם ושבתם אלי אל נכון והלכתי אתכם והיה אם ישנו בארץ--וחפשתי אתו בכל אלפי יהודה"},{"number":24,"verse":"כד ויקומו וילכו זיפה לפני שאול ודוד ואנשיו במדבר מעון בערבה--אל ימין הישימון"},{"number":25,"verse":"כה וילך שאול ואנשיו לבקש ויגדו לדוד וירד הסלע וישב במדבר מעון וישמע שאול וירדף אחרי דוד מדבר מעון"},{"number":26,"verse":"כו וילך שאול מצד ההר מזה ודוד ואנשיו מצד ההר מזה ויהי דוד נחפז ללכת מפני שאול ושאול ואנשיו עטרים אל דוד ואל אנשיו לתפשם"},{"number":27,"verse":"כז ומלאך בא אל שאול לאמר מהרה ולכה כי פשטו פלשתים על הארץ"},{"number":28,"verse":"כח וישב שאול מרדף אחרי דוד וילך לקראת פלשתים על כן קראו למקום ההוא סלע המחלקות"},{"number":29,"verse":"כט ויעל דוד משם וישב במצדות עין גדי {ס}"}]}