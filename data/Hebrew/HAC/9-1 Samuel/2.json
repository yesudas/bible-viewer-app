{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":2,"verses":[{"number":1,"verse":"א ותתפלל חנה ותאמר עלץ לבי ביהוה רמה קרני ביהוה רחב פי על אויבי כי שמחתי בישועתך"},{"number":2,"verse":"ב אין קדוש כיהוה כי אין בלתך ואין צור כאלהינו"},{"number":3,"verse":"ג אל תרבו תדברו גבהה גבהה יצא עתק מפיכם כי אל דעות יהוה ולא (ולו) נתכנו עללות"},{"number":4,"verse":"ד קשת גברים חתים ונכשלים אזרו חיל"},{"number":5,"verse":"ה שבעים בלחם נשכרו ורעבים חדלו עד עקרה ילדה שבעה ורבת בנים אמללה"},{"number":6,"verse":"ו יהוה ממית ומחיה מוריד שאול ויעל"},{"number":7,"verse":"ז יהוה מוריש ומעשיר משפיל אף מרומם"},{"number":8,"verse":"ח מקים מעפר דל מאשפת ירים אביון להושיב עם נדיבים וכסא כבוד ינחלם כי ליהוה מצקי ארץ וישת עליהם תבל"},{"number":9,"verse":"ט רגלי חסידו ישמר ורשעים בחשך ידמו כי לא בכח יגבר איש"},{"number":10,"verse":"י יהוה יחתו מריבו עלו בשמים ירעם--יהוה ידין אפסי ארץ ויתן עז למלכו וירם קרן משיחו {פ}"},{"number":11,"verse":"יא וילך אלקנה הרמתה על ביתו והנער היה משרת את יהוה את פני עלי הכהן"},{"number":12,"verse":"יב ובני עלי בני בליעל לא ידעו את יהוה"},{"number":13,"verse":"יג ומשפט הכהנים את העם--כל איש זבח זבח ובא נער הכהן כבשל הבשר והמזלג שלש השנים בידו"},{"number":14,"verse":"יד והכה בכיור או בדוד או בקלחת או בפרור--כל אשר יעלה המזלג יקח הכהן בו ככה יעשו לכל ישראל הבאים שם בשלה"},{"number":15,"verse":"טו גם בטרם יקטרון את החלב ובא נער הכהן ואמר לאיש הזבח תנה בשר לצלות לכהן ולא יקח ממך בשר מבשל כי אם חי"},{"number":16,"verse":"טז ויאמר אליו האיש קטר יקטירון כיום החלב וקח לך כאשר תאוה נפשך ואמר לו (לא) כי עתה תתן--ואם לא לקחתי בחזקה"},{"number":17,"verse":"יז ותהי חטאת הנערים גדולה מאד את פני יהוה כי נאצו האנשים את מנחת יהוה"},{"number":18,"verse":"יח ושמואל משרת את פני יהוה נער חגור אפוד בד"},{"number":19,"verse":"יט ומעיל קטן תעשה לו אמו והעלתה לו מימים ימימה--בעלותה את אישה לזבח את זבח הימים"},{"number":20,"verse":"כ וברך עלי את אלקנה ואת אשתו ואמר ישם יהוה לך זרע מן האשה הזאת תחת השאלה אשר שאל ליהוה והלכו למקומו"},{"number":21,"verse":"כא כי פקד יהוה את חנה ותהר ותלד שלשה בנים ושתי בנות ויגדל הנער שמואל עם יהוה {ס}"},{"number":22,"verse":"כב ועלי זקן מאד ושמע את כל אשר יעשון בניו לכל ישראל ואת אשר ישכבון את הנשים הצבאות פתח אהל מועד"},{"number":23,"verse":"כג ויאמר להם למה תעשון כדברים האלה אשר אנכי שמע את דבריכם רעים מאת כל העם אלה"},{"number":24,"verse":"כד אל בני כי לוא טובה השמעה אשר אנכי שמע מעברים עם יהוה"},{"number":25,"verse":"כה אם יחטא איש לאיש ופללו אלהים ואם ליהוה יחטא איש מי יתפלל לו ולא ישמעו לקול אביהם כי חפץ יהוה להמיתם"},{"number":26,"verse":"כו והנער שמואל הלך וגדל וטוב גם עם יהוה וגם עם אנשים {פ}"},{"number":27,"verse":"כז ויבא איש אלהים אל עלי ויאמר אליו כה אמר יהוה הנגלה נגליתי אל בית אביך בהיותם במצרים לבית פרעה"},{"number":28,"verse":"כח ובחר אתו מכל שבטי ישראל לי לכהן לעלות על מזבחי להקטיר קטרת לשאת אפוד לפני ואתנה לבית אביך את כל אשי בני ישראל"},{"number":29,"verse":"כט למה תבעטו בזבחי ובמנחתי אשר צויתי מעון ותכבד את בניך ממני להבריאכם מראשית כל מנחת ישראל לעמי"},{"number":30,"verse":"ל לכן נאם יהוה אלהי ישראל אמור אמרתי ביתך ובית אביך יתהלכו לפני עד עולם ועתה נאם יהוה חלילה לי כי מכבדי אכבד ובזי יקלו"},{"number":31,"verse":"לא הנה ימים באים וגדעתי את זרעך ואת זרע בית אביך--מהיות זקן בביתך"},{"number":32,"verse":"לב והבטת צר מעון בכל אשר ייטיב את ישראל ולא יהיה זקן בביתך כל הימים"},{"number":33,"verse":"לג ואיש לא אכרית לך מעם מזבחי לכלות את עיניך ולאדיב את נפשך וכל מרבית ביתך ימותו אנשים"},{"number":34,"verse":"לד וזה לך האות אשר יבא אל שני בניך--אל חפני ופינחס ביום אחד ימותו שניהם"},{"number":35,"verse":"לה והקימתי לי כהן נאמן כאשר בלבבי ובנפשי יעשה ובניתי לו בית נאמן והתהלך לפני משיחי כל הימים"},{"number":36,"verse":"לו והיה כל הנותר בביתך יבוא להשתחות לו לאגורת כסף וככר לחם ואמר ספחני נא אל אחת הכהנות--לאכל פת לחם {פ}"}]}