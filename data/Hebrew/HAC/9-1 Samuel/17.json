{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":17,"verses":[{"number":1,"verse":"א ויאספו פלשתים את מחניהם למלחמה ויאספו שכה אשר ליהודה ויחנו בין שוכה ובין עזקה באפס דמים"},{"number":2,"verse":"ב ושאול ואיש ישראל נאספו ויחנו בעמק האלה ויערכו מלחמה לקראת פלשתים"},{"number":3,"verse":"ג ופלשתים עמדים אל ההר מזה וישראל עמדים אל ההר מזה והגיא ביניהם"},{"number":4,"verse":"ד ויצא איש הבנים ממחנות פלשתים גלית שמו מגת גבהו שש אמות וזרת"},{"number":5,"verse":"ה וכובע נחשת על ראשו ושריון קשקשים הוא לבוש ומשקל השריון--חמשת אלפים שקלים נחשת"},{"number":6,"verse":"ו ומצחת נחשת על רגליו וכידון נחשת בין כתפיו"},{"number":7,"verse":"ז וחץ (ועץ) חניתו כמנור ארגים ולהבת חניתו שש מאות שקלים ברזל ונשא הצנה הלך לפניו"},{"number":8,"verse":"ח ויעמד ויקרא אל מערכת ישראל ויאמר להם למה תצאו לערך מלחמה הלוא אנכי הפלשתי ואתם עבדים לשאול--ברו לכם איש וירד אלי"},{"number":9,"verse":"ט אם יוכל להלחם אתי והכני--והיינו לכם לעבדים ואם אני אוכל לו והכיתיו--והייתם לנו לעבדים ועבדתם אתנו"},{"number":10,"verse":"י ויאמר הפלשתי אני חרפתי את מערכות ישראל היום הזה תנו לי איש ונלחמה יחד"},{"number":11,"verse":"יא וישמע שאול וכל ישראל את דברי הפלשתי האלה ויחתו ויראו מאד {פ}"},{"number":12,"verse":"יב ודוד בן איש אפרתי הזה מבית לחם יהודה ושמו ישי ולו שמנה בנים והאיש בימי שאול זקן בא באנשים"},{"number":13,"verse":"יג וילכו שלשת בני ישי הגדלים--הלכו אחרי שאול למלחמה ושם שלשת בניו אשר הלכו במלחמה--אליאב הבכור ומשנהו אבינדב והשלשי שמה"},{"number":14,"verse":"יד ודוד הוא הקטן ושלשה הגדלים הלכו אחרי שאול {ס}"},{"number":15,"verse":"טו ודוד הלך ושב מעל שאול לרעות את צאן אביו בית לחם"},{"number":16,"verse":"טז ויגש הפלשתי השכם והערב ויתיצב ארבעים יום {פ}"},{"number":17,"verse":"יז ויאמר ישי לדוד בנו קח נא לאחיך איפת הקליא הזה ועשרה לחם הזה והרץ המחנה לאחיך"},{"number":18,"verse":"יח ואת עשרת חרצי החלב האלה תביא לשר האלף ואת אחיך תפקד לשלום ואת ערבתם תקח"},{"number":19,"verse":"יט ושאול והמה וכל איש ישראל בעמק האלה נלחמים עם פלשתים {ס}"},{"number":20,"verse":"כ וישכם דוד בבקר ויטש את הצאן על שמר וישא וילך כאשר צוהו ישי ויבא המעגלה והחיל היצא אל המערכה והרעו במלחמה"},{"number":21,"verse":"כא ותערך ישראל ופלשתים מערכה לקראת מערכה"},{"number":22,"verse":"כב ויטש דוד את הכלים מעליו על יד שומר הכלים וירץ המערכה ויבא וישאל לאחיו לשלום"},{"number":23,"verse":"כג והוא מדבר עמם והנה איש הבנים עולה גלית הפלשתי שמו מגת ממערות (ממערכות) פלשתים וידבר כדברים האלה וישמע דוד"},{"number":24,"verse":"כד וכל איש ישראל בראותם את האיש וינסו מפניו וייראו מאד"},{"number":25,"verse":"כה ויאמר איש ישראל הראיתם האיש העלה הזה--כי לחרף את ישראל עלה והיה האיש אשר יכנו יעשרנו המלך עשר גדול ואת בתו יתן לו ואת בית אביו יעשה חפשי בישראל {פ}"},{"number":26,"verse":"כו ויאמר דוד אל האנשים העמדים עמו לאמר מה יעשה לאיש אשר יכה את הפלשתי הלז והסיר חרפה מעל ישראל כי מי הפלשתי הערל הזה כי חרף מערכות אלהים חיים"},{"number":27,"verse":"כז ויאמר לו העם כדבר הזה לאמר כה יעשה לאיש אשר יכנו"},{"number":28,"verse":"כח וישמע אליאב אחיו הגדול בדברו אל האנשים ויחר אף אליאב בדוד ויאמר למה זה ירדת ועל מי נטשת מעט הצאן ההנה במדבר--אני ידעתי את זדנך ואת רע לבבך כי למען ראות המלחמה ירדת"},{"number":29,"verse":"כט ויאמר דוד מה עשיתי עתה הלוא דבר הוא"},{"number":30,"verse":"ל ויסב מאצלו אל מול אחר ויאמר כדבר הזה וישבהו העם דבר כדבר הראשון"},{"number":31,"verse":"לא וישמעו הדברים אשר דבר דוד ויגדו לפני שאול ויקחהו"},{"number":32,"verse":"לב ויאמר דוד אל שאול אל יפל לב אדם עליו עבדך ילך ונלחם עם הפלשתי הזה"},{"number":33,"verse":"לג ויאמר שאול אל דוד לא תוכל ללכת אל הפלשתי הזה להלחם עמו כי נער אתה והוא איש מלחמה מנעריו {ס}"},{"number":34,"verse":"לד ויאמר דוד אל שאול רעה היה עבדך לאביו בצאן ובא הארי ואת הדוב ונשא שה מהעדר"},{"number":35,"verse":"לה ויצאתי אחריו והכתיו והצלתי מפיו ויקם עלי--והחזקתי בזקנו והכתיו והמיתיו"},{"number":36,"verse":"לו גם את הארי גם הדב הכה עבדך והיה הפלשתי הערל הזה כאחד מהם כי חרף מערכת אלהים חיים {ס}"},{"number":37,"verse":"לז ויאמר דוד יהוה אשר הצלני מיד הארי ומיד הדב הוא יצילני מיד הפלשתי הזה {ס} ויאמר שאול אל דוד לך ויהוה יהיה עמך"},{"number":38,"verse":"לח וילבש שאול את דוד מדיו ונתן קובע נחשת על ראשו וילבש אתו שריון"},{"number":39,"verse":"לט ויחגר דוד את חרבו מעל למדיו ויאל ללכת כי לא נסה ויאמר דוד אל שאול לא אוכל ללכת באלה כי לא נסיתי ויסרם דוד מעליו"},{"number":40,"verse":"מ ויקח מקלו בידו ויבחר לו חמשה חלקי אבנים מן הנחל וישם אתם בכלי הרעים אשר לו ובילקוט--וקלעו בידו ויגש אל הפלשתי"},{"number":41,"verse":"מא וילך הפלשתי הלך וקרב אל דוד והאיש נשא הצנה לפניו"},{"number":42,"verse":"מב ויבט הפלשתי ויראה את דוד ויבזהו כי היה נער ואדמני עם יפה מראה"},{"number":43,"verse":"מג ויאמר הפלשתי אל דוד הכלב אנכי כי אתה בא אלי במקלות ויקלל הפלשתי את דוד באלהיו"},{"number":44,"verse":"מד ויאמר הפלשתי אל דוד לכה אלי--ואתנה את בשרך לעוף השמים ולבהמת השדה {ס}"},{"number":45,"verse":"מה ויאמר דוד אל הפלשתי אתה בא אלי בחרב ובחנית ובכידון ואנכי בא אליך בשם יהוה צבאות אלהי מערכות ישראל אשר חרפת"},{"number":46,"verse":"מו היום הזה יסגרך יהוה בידי והכיתך והסרתי את ראשך מעליך ונתתי פגר מחנה פלשתים היום הזה לעוף השמים ולחית הארץ וידעו כל הארץ כי יש אלהים לישראל"},{"number":47,"verse":"מז וידעו כל הקהל הזה כי לא בחרב ובחנית יהושיע יהוה כי ליהוה המלחמה ונתן אתכם בידנו {ס}"},{"number":48,"verse":"מח והיה כי קם הפלשתי וילך ויקרב לקראת דוד וימהר דוד וירץ המערכה לקראת הפלשתי"},{"number":49,"verse":"מט וישלח דוד את ידו אל הכלי ויקח משם אבן ויקלע ויך את הפלשתי אל מצחו ותטבע האבן במצחו ויפל על פניו ארצה"},{"number":50,"verse":"נ ויחזק דוד מן הפלשתי בקלע ובאבן ויך את הפלשתי וימתהו וחרב אין ביד דוד"},{"number":51,"verse":"נא וירץ דוד ויעמד אל הפלשתי ויקח את חרבו וישלפה מתערה וימתתהו ויכרת בה את ראשו ויראו הפלשתים כי מת גבורם וינסו"},{"number":52,"verse":"נב ויקמו אנשי ישראל ויהודה וירעו וירדפו את הפלשתים עד בואך גיא ועד שערי עקרון ויפלו חללי פלשתים בדרך שערים ועד גת ועד עקרון"},{"number":53,"verse":"נג וישבו בני ישראל מדלק אחרי פלשתים וישסו את מחניהם"},{"number":54,"verse":"נד ויקח דוד את ראש הפלשתי ויבאהו ירושלם ואת כליו שם באהלו {ס}"},{"number":55,"verse":"נה וכראות שאול את דוד יצא לקראת הפלשתי אמר אל אבנר שר הצבא בן מי זה הנער אבנר ויאמר אבנר חי נפשך המלך אם ידעתי"},{"number":56,"verse":"נו ויאמר המלך שאל אתה בן מי זה העלם {ס}"},{"number":57,"verse":"נז וכשוב דוד מהכות את הפלשתי ויקח אתו אבנר ויבאהו לפני שאול וראש הפלשתי בידו"},{"number":58,"verse":"נח ויאמר אליו שאול בן מי אתה הנער ויאמר דוד בן עבדך ישי בית הלחמי"}]}