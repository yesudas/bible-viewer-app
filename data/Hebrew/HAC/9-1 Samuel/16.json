{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":16,"verses":[{"number":1,"verse":"א ויאמר יהוה אל שמואל עד מתי אתה מתאבל אל שאול ואני מאסתיו ממלך על ישראל מלא קרנך שמן ולך אשלחך אל ישי בית הלחמי--כי ראיתי בבניו לי מלך"},{"number":2,"verse":"ב ויאמר שמואל איך אלך ושמע שאול והרגני ויאמר יהוה עגלת בקר תקח בידך ואמרת לזבח ליהוה באתי"},{"number":3,"verse":"ג וקראת לישי בזבח ואנכי אודיעך את אשר תעשה ומשחת לי את אשר אמר אליך"},{"number":4,"verse":"ד ויעש שמואל את אשר דבר יהוה ויבא בית לחם ויחרדו זקני העיר לקראתו ויאמר שלם בואך"},{"number":5,"verse":"ה ויאמר שלום לזבח ליהוה באתי התקדשו ובאתם אתי בזבח ויקדש את ישי ואת בניו ויקרא להם לזבח"},{"number":6,"verse":"ו ויהי בבואם וירא את אליאב ויאמר אך נגד יהוה משיחו {ס}"},{"number":7,"verse":"ז ויאמר יהוה אל שמואל אל תבט אל מראהו ואל גבה קומתו--כי מאסתיהו כי לא אשר יראה האדם--כי האדם יראה לעינים ויהוה יראה ללבב"},{"number":8,"verse":"ח ויקרא ישי אל אבינדב ויעברהו לפני שמואל ויאמר גם בזה לא בחר יהוה"},{"number":9,"verse":"ט ויעבר ישי שמה ויאמר גם בזה לא בחר יהוה"},{"number":10,"verse":"י ויעבר ישי שבעת בניו לפני שמואל ויאמר שמואל אל ישי לא בחר יהוה באלה"},{"number":11,"verse":"יא ויאמר שמואל אל ישי התמו הנערים ויאמר עוד שאר הקטן והנה רעה בצאן ויאמר שמואל אל ישי שלחה וקחנו כי לא נסב עד באו פה"},{"number":12,"verse":"יב וישלח ויביאהו והוא אדמוני עם יפה עינים וטוב ראי {פ} ויאמר יהוה קום משחהו כי זה הוא"},{"number":13,"verse":"יג ויקח שמואל את קרן השמן וימשח אתו בקרב אחיו ותצלח רוח יהוה אל דוד מהיום ההוא ומעלה ויקם שמואל וילך הרמתה"},{"number":14,"verse":"יד ורוח יהוה סרה מעם שאול ובעתתו רוח רעה מאת יהוה"},{"number":15,"verse":"טו ויאמרו עבדי שאול אליו הנה נא רוח אלהים רעה מבעתך"},{"number":16,"verse":"טז יאמר נא אדננו עבדיך לפניך--יבקשו איש ידע מנגן בכנור והיה בהיות עליך רוח אלהים רעה--ונגן בידו וטוב לך {פ}"},{"number":17,"verse":"יז ויאמר שאול אל עבדיו ראו נא לי איש מיטיב לנגן והביאותם אלי"},{"number":18,"verse":"יח ויען אחד מהנערים ויאמר הנה ראיתי בן לישי בית הלחמי ידע נגן וגבור חיל ואיש מלחמה ונבון דבר ואיש תאר ויהוה עמו"},{"number":19,"verse":"יט וישלח שאול מלאכים אל ישי ויאמר שלחה אלי את דוד בנך אשר בצאן"},{"number":20,"verse":"כ ויקח ישי חמור לחם ונאד יין וגדי עזים אחד וישלח ביד דוד בנו אל שאול"},{"number":21,"verse":"כא ויבא דוד אל שאול ויעמד לפניו ויאהבהו מאד ויהי לו נשא כלים"},{"number":22,"verse":"כב וישלח שאול אל ישי לאמר יעמד נא דוד לפני כי מצא חן בעיני"},{"number":23,"verse":"כג והיה בהיות רוח אלהים אל שאול ולקח דוד את הכנור ונגן בידו ורוח לשאול וטוב לו וסרה מעליו רוח הרעה {פ}"}]}