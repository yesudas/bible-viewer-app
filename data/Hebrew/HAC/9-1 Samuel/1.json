{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":1,"verses":[{"number":1,"verse":"א ויהי איש אחד מן הרמתים צופים--מהר אפרים ושמו אלקנה בן ירחם בן אליהוא בן תחו בן צוף--אפרתי"},{"number":2,"verse":"ב ולו שתי נשים--שם אחת חנה ושם השנית פננה ויהי לפננה ילדים ולחנה אין ילדים"},{"number":3,"verse":"ג ועלה האיש ההוא מעירו מימים ימימה להשתחות ולזבח ליהוה צבאות בשלה ושם שני בני עלי חפני ופנחס כהנים ליהוה"},{"number":4,"verse":"ד ויהי היום ויזבח אלקנה ונתן לפננה אשתו ולכל בניה ובנותיה--מנות"},{"number":5,"verse":"ה ולחנה יתן מנה אחת אפים כי את חנה אהב ויהוה סגר רחמה"},{"number":6,"verse":"ו וכעסתה צרתה גם כעס בעבור הרעמה כי סגר יהוה בעד רחמה"},{"number":7,"verse":"ז וכן יעשה שנה בשנה מדי עלתה בבית יהוה--כן תכעסנה ותבכה ולא תאכל"},{"number":8,"verse":"ח ויאמר לה אלקנה אישה חנה למה תבכי ולמה לא תאכלי ולמה ירע לבבך הלוא אנכי טוב לך מעשרה בנים"},{"number":9,"verse":"ט ותקם חנה אחרי אכלה בשלה ואחרי שתה ועלי הכהן ישב על הכסא על מזוזת היכל יהוה"},{"number":10,"verse":"י והיא מרת נפש ותתפלל על יהוה ובכה תבכה"},{"number":11,"verse":"יא ותדר נדר ותאמר יהוה צבאות אם ראה תראה בעני אמתך וזכרתני ולא תשכח את אמתך ונתתה לאמתך זרע אנשים--ונתתיו ליהוה כל ימי חייו ומורה לא יעלה על ראשו"},{"number":12,"verse":"יב והיה כי הרבתה להתפלל לפני יהוה ועלי שמר את פיה"},{"number":13,"verse":"יג וחנה היא מדברת על לבה--רק שפתיה נעות וקולה לא ישמע ויחשבה עלי לשכרה"},{"number":14,"verse":"יד ויאמר אליה עלי עד מתי תשתכרין הסירי את יינך מעליך"},{"number":15,"verse":"טו ותען חנה ותאמר לא אדני אשה קשת רוח אנכי ויין ושכר לא שתיתי ואשפך את נפשי לפני יהוה"},{"number":16,"verse":"טז אל תתן את אמתך לפני בת בליעל כי מרב שיחי וכעסי דברתי עד הנה"},{"number":17,"verse":"יז ויען עלי ויאמר לכי לשלום ואלהי ישראל יתן את שלתך אשר שאלת מעמו"},{"number":18,"verse":"יח ותאמר תמצא שפחתך חן בעיניך ותלך האשה לדרכה ותאכל ופניה לא היו לה עוד"},{"number":19,"verse":"יט וישכמו בבקר וישתחוו לפני יהוה וישבו ויבאו אל ביתם הרמתה וידע אלקנה את חנה אשתו ויזכרה יהוה"},{"number":20,"verse":"כ ויהי לתקפות הימים ותהר חנה ותלד בן ותקרא את שמו שמואל כי מיהוה שאלתיו"},{"number":21,"verse":"כא ויעל האיש אלקנה וכל ביתו לזבח ליהוה את זבח הימים ואת נדרו"},{"number":22,"verse":"כב וחנה לא עלתה כי אמרה לאישה עד יגמל הנער והבאתיו ונראה את פני יהוה וישב שם עד עולם"},{"number":23,"verse":"כג ויאמר לה אלקנה אישה עשי הטוב בעיניך שבי עד גמלך אתו--אך יקם יהוה את דברו ותשב האשה ותינק את בנה עד גמלה אתו"},{"number":24,"verse":"כד ותעלהו עמה כאשר גמלתו בפרים שלשה ואיפה אחת קמח ונבל יין ותבאהו בית יהוה שלו והנער נער"},{"number":25,"verse":"כה וישחטו את הפר ויבאו את הנער אל עלי"},{"number":26,"verse":"כו ותאמר בי אדני חי נפשך אדני אני האשה הנצבת עמכה בזה להתפלל אל יהוה"},{"number":27,"verse":"כז אל הנער הזה התפללתי ויתן יהוה לי את שאלתי אשר שאלתי מעמו"},{"number":28,"verse":"כח וגם אנכי השאלתהו ליהוה כל הימים אשר היה הוא שאול ליהוה וישתחו שם ליהוה {ס}"}]}