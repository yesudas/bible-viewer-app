{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":20,"verses":[{"number":1,"verse":"א ויברח דוד מנוות (מניות) ברמה ויבא ויאמר לפני יהונתן מה עשיתי מה עוני ומה חטאתי לפני אביך--כי מבקש את נפשי"},{"number":2,"verse":"ב ויאמר לו חלילה לא תמות--הנה לו עשה (לא יעשה) אבי דבר גדול או דבר קטן ולא יגלה את אזני ומדוע יסתיר אבי ממני את הדבר הזה אין זאת"},{"number":3,"verse":"ג וישבע עוד דוד ויאמר ידע ידע אביך כי מצאתי חן בעיניך ויאמר אל ידע זאת יהונתן פן יעצב ואולם חי יהוה וחי נפשך--כי כפשע ביני ובין המות"},{"number":4,"verse":"ד ויאמר יהונתן אל דוד מה תאמר נפשך ואעשה לך {פ}"},{"number":5,"verse":"ה ויאמר דוד אל יהונתן הנה חדש מחר ואנכי ישב אשב עם המלך לאכול ושלחתני ונסתרתי בשדה עד הערב השלשית"},{"number":6,"verse":"ו אם פקד יפקדני אביך ואמרת נשאל נשאל ממני דוד לרוץ בית לחם עירו--כי זבח הימים שם לכל המשפחה"},{"number":7,"verse":"ז אם כה יאמר טוב שלום לעבדך ואם חרה יחרה לו--דע כי כלתה הרעה מעמו"},{"number":8,"verse":"ח ועשית חסד על עבדך כי בברית יהוה הבאת את עבדך עמך ואם יש בי עון המיתני אתה ועד אביך למה זה תביאני {פ}"},{"number":9,"verse":"ט ויאמר יהונתן חלילה לך כי אם ידע אדע כי כלתה הרעה מעם אבי לבוא עליך--ולא אתה אגיד לך {ס}"},{"number":10,"verse":"י ויאמר דוד אל יהונתן מי יגיד לי או מה יענך אביך קשה {ס}"},{"number":11,"verse":"יא ויאמר יהונתן אל דוד לכה ונצא השדה ויצאו שניהם השדה {ס}"},{"number":12,"verse":"יב ויאמר יהונתן אל דוד יהוה אלהי ישראל כי אחקר את אבי כעת מחר השלשית והנה טוב אל דוד--ולא אז אשלח אליך וגליתי את אזנך"},{"number":13,"verse":"יג כה יעשה יהוה ליהונתן וכה יסיף כי ייטב אל אבי את הרעה עליך--וגליתי את אזנך ושלחתיך והלכת לשלום ויהי יהוה עמך כאשר היה עם אבי"},{"number":14,"verse":"יד ולא אם עודני חי ולא תעשה עמדי חסד יהוה ולא אמות"},{"number":15,"verse":"טו ולא תכרית את חסדך מעם ביתי עד עולם ולא בהכרת יהוה את איבי דוד איש מעל פני האדמה"},{"number":16,"verse":"טז ויכרת יהונתן עם בית דוד ובקש יהוה מיד איבי דוד"},{"number":17,"verse":"יז ויוסף יהונתן להשביע את דוד באהבתו אתו כי אהבת נפשו אהבו {ס}"},{"number":18,"verse":"יח ויאמר לו יהונתן מחר חדש ונפקדת כי יפקד מושבך"},{"number":19,"verse":"יט ושלשת תרד מאד ובאת אל המקום אשר נסתרת שם ביום המעשה וישבת אצל האבן האזל"},{"number":20,"verse":"כ ואני שלשת החצים צדה אורה לשלח לי למטרה"},{"number":21,"verse":"כא והנה אשלח את הנער לך מצא את החצים אם אמר אמר לנער הנה החצים ממך והנה קחנו ובאה כי שלום לך ואין דבר--חי יהוה"},{"number":22,"verse":"כב ואם כה אמר לעלם הנה החצים ממך והלאה--לך כי שלחך יהוה"},{"number":23,"verse":"כג והדבר--אשר דברנו אני ואתה הנה יהוה ביני ובינך עד עולם {ס}"},{"number":24,"verse":"כד ויסתר דוד בשדה ויהי החדש וישב המלך על (אל) הלחם לאכול"},{"number":25,"verse":"כה וישב המלך על מושבו כפעם בפעם אל מושב הקיר ויקם יהונתן וישב אבנר מצד שאול ויפקד מקום דוד"},{"number":26,"verse":"כו ולא דבר שאול מאומה ביום ההוא כי אמר מקרה הוא בלתי טהור הוא כי לא טהור {ס}"},{"number":27,"verse":"כז ויהי ממחרת החדש השני ויפקד מקום דוד {פ} ויאמר שאול אל יהונתן בנו מדוע לא בא בן ישי גם תמול גם היום אל הלחם"},{"number":28,"verse":"כח ויען יהונתן את שאול נשאל נשאל דוד מעמדי עד בית לחם"},{"number":29,"verse":"כט ויאמר שלחני נא כי זבח משפחה לנו בעיר והוא צוה לי אחי ועתה אם מצאתי חן בעיניך אמלטה נא ואראה את אחי על כן לא בא אל שלחן המלך {ס}"},{"number":30,"verse":"ל ויחר אף שאול ביהונתן ויאמר לו בן נעות המרדות הלוא ידעתי כי בחר אתה לבן ישי לבשתך ולבשת ערות אמך"},{"number":31,"verse":"לא כי כל הימים אשר בן ישי חי על האדמה לא תכון אתה ומלכותך ועתה שלח וקח אתו אלי--כי בן מות הוא {ס}"},{"number":32,"verse":"לב ויען יהונתן את שאול אביו ויאמר אליו למה יומת מה עשה"},{"number":33,"verse":"לג ויטל שאול את החנית עליו להכתו וידע יהונתן כי כלה היא מעם אביו להמית את דוד {ס}"},{"number":34,"verse":"לד ויקם יהונתן מעם השלחן בחרי אף ולא אכל ביום החדש השני לחם--כי נעצב אל דוד כי הכלמו אביו {ס}"},{"number":35,"verse":"לה ויהי בבקר ויצא יהונתן השדה למועד דוד ונער קטן עמו"},{"number":36,"verse":"לו ויאמר לנערו--רץ מצא נא את החצים אשר אנכי מורה הנער רץ והוא ירה החצי להעברו"},{"number":37,"verse":"לז ויבא הנער עד מקום החצי אשר ירה יהונתן ויקרא יהונתן אחרי הנער ויאמר הלוא החצי ממך והלאה"},{"number":38,"verse":"לח ויקרא יהונתן אחרי הנער מהרה חושה אל תעמד וילקט נער יהונתן את החצי (החצים) ויבא אל אדניו"},{"number":39,"verse":"לט והנער לא ידע מאומה אך יהונתן ודוד ידעו את הדבר {ס}"},{"number":40,"verse":"מ ויתן יהונתן את כליו אל הנער אשר לו ויאמר לו לך הביא העיר"},{"number":41,"verse":"מא הנער בא ודוד קם מאצל הנגב ויפל לאפיו ארצה וישתחו שלש פעמים וישקו איש את רעהו ויבכו איש את רעהו עד דוד הגדיל"},{"number":42,"verse":"מב ויאמר יהונתן לדוד לך לשלום אשר נשבענו שנינו אנחנו בשם יהוה לאמר יהוה יהיה ביני ובינך ובין זרעי ובין זרעך עד עולם {פ}"}]}