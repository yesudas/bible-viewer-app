{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":15,"verses":[{"number":1,"verse":"א ויאמר שמואל אל שאול אתי שלח יהוה למשחך למלך על עמו על ישראל ועתה שמע לקול דברי יהוה {ס}"},{"number":2,"verse":"ב כה אמר יהוה צבאות פקדתי את אשר עשה עמלק לישראל--אשר שם לו בדרך בעלתו ממצרים"},{"number":3,"verse":"ג עתה לך והכיתה את עמלק והחרמתם את כל אשר לו ולא תחמל עליו והמתה מאיש עד אשה מעלל ועד יונק משור ועד שה מגמל ועד חמור {ס}"},{"number":4,"verse":"ד וישמע שאול את העם ויפקדם בטלאים מאתים אלף רגלי ועשרת אלפים את איש יהודה"},{"number":5,"verse":"ה ויבא שאול עד עיר עמלק וירב בנחל"},{"number":6,"verse":"ו ויאמר שאול אל הקיני לכו סרו רדו מתוך עמלקי פן אספך עמו ואתה עשיתה חסד עם כל בני ישראל בעלותם ממצרים ויסר קיני מתוך עמלק"},{"number":7,"verse":"ז ויך שאול את עמלק מחוילה בואך שור אשר על פני מצרים"},{"number":8,"verse":"ח ויתפש את אגג מלך עמלק חי ואת כל העם החרים לפי חרב"},{"number":9,"verse":"ט ויחמל שאול והעם על אגג ועל מיטב הצאן והבקר והמשנים ועל הכרים ועל כל הטוב ולא אבו החרימם וכל המלאכה נמבזה ונמס אתה החרימו {פ}"},{"number":10,"verse":"י ויהי דבר יהוה אל שמואל לאמר"},{"number":11,"verse":"יא נחמתי כי המלכתי את שאול למלך--כי שב מאחרי ואת דברי לא הקים ויחר לשמואל ויזעק אל יהוה כל הלילה"},{"number":12,"verse":"יב וישכם שמואל לקראת שאול בבקר ויגד לשמואל לאמר בא שאול הכרמלה והנה מציב לו יד ויסב ויעבר וירד הגלגל"},{"number":13,"verse":"יג ויבא שמואל אל שאול ויאמר לו שאול ברוך אתה ליהוה--הקימתי את דבר יהוה"},{"number":14,"verse":"יד ויאמר שמואל ומה קול הצאן הזה באזני וקול הבקר אשר אנכי שמע"},{"number":15,"verse":"טו ויאמר שאול מעמלקי הביאום אשר חמל העם על מיטב הצאן והבקר למען זבח ליהוה אלהיך ואת היותר החרמנו {פ}"},{"number":16,"verse":"טז ויאמר שמואל אל שאול הרף ואגידה לך את אשר דבר יהוה אלי הלילה ויאמרו (ויאמר) לו דבר {ס}"},{"number":17,"verse":"יז ויאמר שמואל--הלוא אם קטן אתה בעיניך ראש שבטי ישראל אתה וימשחך יהוה למלך על ישראל"},{"number":18,"verse":"יח וישלחך יהוה בדרך ויאמר לך והחרמתה את החטאים את עמלק ונלחמת בו עד כלותם אתם"},{"number":19,"verse":"יט ולמה לא שמעת בקול יהוה ותעט אל השלל ותעש הרע בעיני יהוה {ס}"},{"number":20,"verse":"כ ויאמר שאול אל שמואל אשר שמעתי בקול יהוה ואלך בדרך אשר שלחני יהוה ואביא את אגג מלך עמלק ואת עמלק החרמתי"},{"number":21,"verse":"כא ויקח העם מהשלל צאן ובקר ראשית החרם לזבח ליהוה אלהיך בגלגל {ס}"},{"number":22,"verse":"כב ויאמר שמואל החפץ ליהוה בעלות וזבחים כשמע בקול יהוה הנה שמע מזבח טוב להקשיב מחלב אילים"},{"number":23,"verse":"כג כי חטאת קסם מרי ואון ותרפים הפצר יען מאסת את דבר יהוה וימאסך ממלך {ס}"},{"number":24,"verse":"כד ויאמר שאול אל שמואל חטאתי כי עברתי את פי יהוה ואת דבריך כי יראתי את העם ואשמע בקולם"},{"number":25,"verse":"כה ועתה שא נא את חטאתי ושוב עמי ואשתחוה ליהוה"},{"number":26,"verse":"כו ויאמר שמואל אל שאול לא אשוב עמך כי מאסתה את דבר יהוה וימאסך יהוה מהיות מלך על ישראל {ס}"},{"number":27,"verse":"כז ויסב שמואל ללכת ויחזק בכנף מעילו ויקרע {ס}"},{"number":28,"verse":"כח ויאמר אליו שמואל קרע יהוה את ממלכות ישראל מעליך היום ונתנה לרעך הטוב ממך {ס}"},{"number":29,"verse":"כט וגם נצח ישראל לא ישקר ולא ינחם כי לא אדם הוא להנחם"},{"number":30,"verse":"ל ויאמר חטאתי--עתה כבדני נא נגד זקני עמי ונגד ישראל ושוב עמי והשתחויתי ליהוה אלהיך"},{"number":31,"verse":"לא וישב שמואל אחרי שאול וישתחו שאול ליהוה {ס}"},{"number":32,"verse":"לב ויאמר שמואל הגישו אלי את אגג מלך עמלק וילך אליו אגג מעדנת ויאמר אגג אכן סר מר המות {ס}"},{"number":33,"verse":"לג ויאמר שמואל--כאשר שכלה נשים חרבך כן תשכל מנשים אמך וישסף שמואל את אגג לפני יהוה בגלגל {ס}"},{"number":34,"verse":"לד וילך שמואל הרמתה ושאול עלה אל ביתו גבעת שאול"},{"number":35,"verse":"לה ולא יסף שמואל לראות את שאול עד יום מותו כי התאבל שמואל אל שאול ויהוה נחם כי המליך את שאול על ישראל {פ}"}]}