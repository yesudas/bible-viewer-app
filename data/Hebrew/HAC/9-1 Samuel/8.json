{"bibleAbbr":"HAC","bookName":"1 Samuel","bookEnglishName":"1 Samuel","chapterNumber":8,"verses":[{"number":1,"verse":"א ויהי כאשר זקן שמואל וישם את בניו שפטים לישראל"},{"number":2,"verse":"ב ויהי שם בנו הבכור יואל ושם משנהו אביה--שפטים בבאר שבע"},{"number":3,"verse":"ג ולא הלכו בניו בדרכו ויטו אחרי הבצע ויקחו שחד--ויטו משפט {פ}"},{"number":4,"verse":"ד ויתקבצו כל זקני ישראל ויבאו אל שמואל הרמתה"},{"number":5,"verse":"ה ויאמרו אליו הנה אתה זקנת ובניך לא הלכו בדרכיך עתה שימה לנו מלך לשפטנו--ככל הגוים"},{"number":6,"verse":"ו וירע הדבר בעיני שמואל כאשר אמרו תנה לנו מלך לשפטנו ויתפלל שמואל אל יהוה {פ}"},{"number":7,"verse":"ז ויאמר יהוה אל שמואל שמע בקול העם לכל אשר יאמרו אליך כי לא אתך מאסו כי אתי מאסו ממלך עליהם"},{"number":8,"verse":"ח ככל המעשים אשר עשו מיום העלתי אותם ממצרים ועד היום הזה ויעזבני ויעבדו אלהים אחרים--כן המה עשים גם לך"},{"number":9,"verse":"ט ועתה שמע בקולם אך כי העד תעיד בהם והגדת להם משפט המלך אשר ימלך עליהם {ס}"},{"number":10,"verse":"י ויאמר שמואל את כל דברי יהוה אל העם השאלים מאתו מלך {ס}"},{"number":11,"verse":"יא ויאמר--זה יהיה משפט המלך אשר ימלך עליכם את בניכם יקח ושם לו במרכבתו ובפרשיו ורצו לפני מרכבתו"},{"number":12,"verse":"יב ולשום לו שרי אלפים ושרי חמשים ולחרש חרישו ולקצר קצירו ולעשות כלי מלחמתו וכלי רכבו"},{"number":13,"verse":"יג ואת בנותיכם יקח לרקחות ולטבחות ולאפות"},{"number":14,"verse":"יד ואת שדותיכם ואת כרמיכם וזיתיכם הטובים--יקח ונתן לעבדיו"},{"number":15,"verse":"טו וזרעיכם וכרמיכם יעשר ונתן לסריסיו ולעבדיו"},{"number":16,"verse":"טז ואת עבדיכם ואת שפחותיכם ואת בחוריכם הטובים ואת חמוריכם--יקח ועשה למלאכתו"},{"number":17,"verse":"יז צאנכם יעשר ואתם תהיו לו לעבדים"},{"number":18,"verse":"יח וזעקתם ביום ההוא מלפני מלככם אשר בחרתם לכם ולא יענה יהוה אתכם ביום ההוא"},{"number":19,"verse":"יט וימאנו העם לשמע בקול שמואל ויאמרו לא כי אם מלך יהיה עלינו"},{"number":20,"verse":"כ והיינו גם אנחנו ככל הגוים ושפטנו מלכנו ויצא לפנינו ונלחם את מלחמתנו"},{"number":21,"verse":"כא וישמע שמואל את כל דברי העם וידברם באזני יהוה {פ}"},{"number":22,"verse":"כב ויאמר יהוה אל שמואל שמע בקולם והמלכת להם מלך ויאמר שמואל אל אנשי ישראל לכו איש לעירו {פ}"}]}