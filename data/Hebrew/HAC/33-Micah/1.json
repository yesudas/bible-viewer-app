{"bibleAbbr":"HAC","bookName":"Micah","bookEnglishName":"Micah","chapterNumber":1,"verses":[{"number":1,"verse":"א דבר יהוה אשר היה אל מיכה המרשתי בימי יותם אחז יחזקיה מלכי יהודה--אשר חזה על שמרון וירושלם"},{"number":2,"verse":"ב שמעו עמים כלם הקשיבי ארץ ומלאה ויהי אדני יהוה בכם לעד אדני מהיכל קדשו"},{"number":3,"verse":"ג כי הנה יהוה יצא ממקומו וירד ודרך על במותי (במתי) ארץ"},{"number":4,"verse":"ד ונמסו ההרים תחתיו והעמקים יתבקעו כדונג מפני האש כמים מגרים במורד"},{"number":5,"verse":"ה בפשע יעקב כל זאת ובחטאות בית ישראל מי פשע יעקב הלוא שמרון ומי במות יהודה הלוא ירושלם"},{"number":6,"verse":"ו ושמתי שמרון לעי השדה למטעי כרם והגרתי לגי אבניה ויסדיה אגלה"},{"number":7,"verse":"ז וכל פסיליה יכתו וכל אתנניה ישרפו באש וכל עצביה אשים שממה כי מאתנן זונה קבצה ועד אתנן זונה ישובו"},{"number":8,"verse":"ח על זאת אספדה ואילילה אילכה שילל (שולל) וערום אעשה מספד כתנים ואבל כבנות יענה"},{"number":9,"verse":"ט כי אנושה מכותיה כי באה עד יהודה--נגע עד שער עמי עד ירושלם"},{"number":10,"verse":"י בגת אל תגידו--בכו אל תבכו בבית לעפרה עפר התפלשתי (התפלשי)"},{"number":11,"verse":"יא עברי לכם יושבת שפיר עריה בשת לא יצאה יושבת צאנן--מספד בית האצל יקח מכם עמדתו"},{"number":12,"verse":"יב כי חלה לטוב יושבת מרות כי ירד רע מאת יהוה לשער ירושלם"},{"number":13,"verse":"יג רתם המרכבה לרכש יושבת לכיש ראשית חטאת היא לבת ציון כי בך נמצאו פשעי ישראל"},{"number":14,"verse":"יד לכן תתני שלוחים על מורשת גת בתי אכזיב לאכזב למלכי ישראל"},{"number":15,"verse":"טו עד הירש אבי לך יושבת מרשה עד עדלם יבוא כבוד ישראל"},{"number":16,"verse":"טז קרחי וגזי על בני תענוגיך הרחבי קרחתך כנשר כי גלו ממך {ס}"}]}