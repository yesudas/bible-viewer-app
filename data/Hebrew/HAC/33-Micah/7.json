{"bibleAbbr":"HAC","bookName":"Micah","bookEnglishName":"Micah","chapterNumber":7,"verses":[{"number":1,"verse":"א אללי לי כי הייתי כאספי קיץ כעללת בציר אין אשכול לאכול בכורה אותה נפשי"},{"number":2,"verse":"ב אבד חסיד מן הארץ וישר באדם אין כלם לדמים יארבו איש את אחיהו יצודו חרם"},{"number":3,"verse":"ג על הרע כפים להיטיב השר שאל והשפט בשלום והגדול דבר הות נפשו הוא--ויעבתוה"},{"number":4,"verse":"ד טובם כחדק ישר ממסוכה יום מצפיך פקדתך באה עתה תהיה מבוכתם"},{"number":5,"verse":"ה אל תאמינו ברע אל תבטחו באלוף משכבת חיקך שמר פתחי פיך"},{"number":6,"verse":"ו כי בן מנבל אב בת קמה באמה כלה בחמתה איבי איש אנשי ביתו"},{"number":7,"verse":"ז ואני ביהוה אצפה אוחילה לאלהי ישעי ישמעני אלהי"},{"number":8,"verse":"ח אל תשמחי איבתי לי כי נפלתי קמתי כי אשב בחשך יהוה אור לי {פ}"},{"number":9,"verse":"ט זעף יהוה אשא כי חטאתי לו עד אשר יריב ריבי ועשה משפטי--יוציאני לאור אראה בצדקתו"},{"number":10,"verse":"י ותרא איבתי ותכסה בושה--האמרה אלי איו יהוה אלהיך עיני תראינה בה עתה תהיה למרמס כטיט חוצות"},{"number":11,"verse":"יא יום לבנות גדריך יום ההוא ירחק חק"},{"number":12,"verse":"יב יום הוא ועדיך יבוא למני אשור וערי מצור ולמני מצור ועד נהר וים מים והר ההר"},{"number":13,"verse":"יג והיתה הארץ לשממה על ישביה מפרי מעלליהם {פ}"},{"number":14,"verse":"יד רעה עמך בשבטך צאן נחלתך--שכני לבדד יער בתוך כרמל ירעו בשן וגלעד כימי עולם"},{"number":15,"verse":"טו כימי צאתך מארץ מצרים אראנו נפלאות"},{"number":16,"verse":"טז יראו גוים ויבשו מכל גבורתם ישימו יד על פה אזניהם תחרשנה"},{"number":17,"verse":"יז ילחכו עפר כנחש--כזחלי ארץ ירגזו ממסגרתיהם אל יהוה אלהינו יפחדו ויראו ממך"},{"number":18,"verse":"יח מי אל כמוך נשא עון ועבר על פשע לשארית נחלתו לא החזיק לעד אפו כי חפץ חסד הוא"},{"number":19,"verse":"יט ישוב ירחמנו יכבש עונתינו ותשליך במצלות ים כל חטאותם"},{"number":20,"verse":"כ תתן אמת ליעקב חסד לאברהם אשר נשבעת לאבתינו מימי קדם {ש}"}]}