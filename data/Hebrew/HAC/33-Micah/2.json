{"bibleAbbr":"HAC","bookName":"Micah","bookEnglishName":"Micah","chapterNumber":2,"verses":[{"number":1,"verse":"א הוי חשבי און ופעלי רע על משכבותם באור הבקר יעשוה כי יש לאל ידם"},{"number":2,"verse":"ב וחמדו שדות וגזלו ובתים ונשאו ועשקו גבר וביתו ואיש ונחלתו {פ}"},{"number":3,"verse":"ג לכן כה אמר יהוה הנני חשב על המשפחה הזאת רעה אשר לא תמישו משם צוארתיכם ולא תלכו רומה--כי עת רעה היא"},{"number":4,"verse":"ד ביום ההוא ישא עליכם משל ונהה נהי נהיה אמר שדוד נשדנו--חלק עמי ימיר איך ימיש לי לשובב שדינו יחלק"},{"number":5,"verse":"ה לכן לא יהיה לך משליך חבל בגורל בקהל יהוה"},{"number":6,"verse":"ו אל תטפו יטיפון לא יטפו לאלה לא יסג כלמות"},{"number":7,"verse":"ז האמור בית יעקב הקצר רוח יהוה--אם אלה מעלליו הלוא דברי ייטיבו עם הישר הלך"},{"number":8,"verse":"ח ואתמול עמי לאויב יקומם ממול שלמה אדר תפשטון מעברים בטח שובי מלחמה"},{"number":9,"verse":"ט נשי עמי תגרשון מבית תענגיה מעל עלליה תקחו הדרי לעולם"},{"number":10,"verse":"י קומו ולכו כי לא זאת המנוחה בעבור טמאה תחבל וחבל נמרץ"},{"number":11,"verse":"יא לו איש הלך רוח ושקר כזב אטף לך ליין ולשכר והיה מטיף העם הזה"},{"number":12,"verse":"יב אסף אאסף יעקב כלך קבץ אקבץ שארית ישראל--יחד אשימנו כצאן בצרה כעדר בתוך הדברו תהימנה מאדם"},{"number":13,"verse":"יג עלה הפרץ לפניהם--פרצו ויעברו שער ויצאו בו ויעבר מלכם לפניהם ויהוה בראשם {פ}"}]}