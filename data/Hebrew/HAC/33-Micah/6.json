{"bibleAbbr":"HAC","bookName":"Micah","bookEnglishName":"Micah","chapterNumber":6,"verses":[{"number":1,"verse":"א שמעו נא את אשר יהוה אמר קום ריב את ההרים ותשמענה הגבעות קולך"},{"number":2,"verse":"ב שמעו הרים את ריב יהוה והאתנים מוסדי ארץ כי ריב ליהוה עם עמו ועם ישראל יתוכח"},{"number":3,"verse":"ג עמי מה עשיתי לך ומה הלאתיך ענה בי"},{"number":4,"verse":"ד כי העלתיך מארץ מצרים ומבית עבדים פדיתיך ואשלח לפניך את משה אהרן ומרים"},{"number":5,"verse":"ה עמי זכר נא מה יעץ בלק מלך מואב ומה ענה אתו בלעם בן בעור--מן השטים עד הגלגל למען דעת צדקות יהוה"},{"number":6,"verse":"ו במה אקדם יהוה אכף לאלהי מרום האקדמנו בעולות בעגלים בני שנה"},{"number":7,"verse":"ז הירצה יהוה באלפי אילים ברבבות נחלי שמן האתן בכורי פשעי פרי בטני חטאת נפשי"},{"number":8,"verse":"ח הגיד לך אדם מה טוב ומה יהוה דורש ממך כי אם עשות משפט ואהבת חסד והצנע לכת עם אלהיך {ס}"},{"number":9,"verse":"ט קול יהוה לעיר יקרא ותושיה יראה שמך שמעו מטה ומי יעדה"},{"number":10,"verse":"י עוד האש בית רשע--אצרות רשע ואיפת רזון זעומה"},{"number":11,"verse":"יא האזכה במאזני רשע ובכיס אבני מרמה"},{"number":12,"verse":"יב אשר עשיריה מלאו חמס וישביה דברו שקר ולשונם רמיה בפיהם"},{"number":13,"verse":"יג וגם אני החליתי הכותך--השמם על חטאתך"},{"number":14,"verse":"יד אתה תאכל ולא תשבע וישחך בקרבך ותסג ולא תפליט ואשר תפלט לחרב אתן"},{"number":15,"verse":"טו אתה תזרע ולא תקצור אתה תדרך זית ולא תסוך שמן ותירוש ולא תשתה יין"},{"number":16,"verse":"טז וישתמר חקות עמרי וכל מעשה בית אחאב ותלכו במעצותם--למען תתי אתך לשמה וישביה לשרקה וחרפת עמי תשאו {פ}"}]}