{"bibleAbbr":"HAC","bookName":"Micah","bookEnglishName":"Micah","chapterNumber":5,"verses":[{"number":1,"verse":"א ואתה בית לחם אפרתה צעיר להיות באלפי יהודה--ממך לי יצא להיות מושל בישראל ומוצאתיו מקדם מימי עולם"},{"number":2,"verse":"ב לכן יתנם עד עת יולדה ילדה ויתר אחיו ישובון על בני ישראל"},{"number":3,"verse":"ג ועמד ורעה בעז יהוה--בגאון שם יהוה אלהיו וישבו כי עתה יגדל עד אפסי ארץ"},{"number":4,"verse":"ד והיה זה שלום אשור כי יבוא בארצנו וכי ידרך בארמנותינו והקמנו עליו שבעה רעים ושמנה נסיכי אדם"},{"number":5,"verse":"ה ורעו את ארץ אשור בחרב ואת ארץ נמרד בפתחיה והציל מאשור--כי יבוא בארצנו וכי ידרך בגבולנו {פ}"},{"number":6,"verse":"ו והיה שארית יעקב בקרב עמים רבים כטל מאת יהוה כרביבים עלי עשב--אשר לא יקוה לאיש ולא ייחל לבני אדם {פ}"},{"number":7,"verse":"ז והיה שארית יעקב בגוים בקרב עמים רבים כאריה בבהמות יער ככפיר בעדרי צאן--אשר אם עבר ורמס וטרף ואין מציל"},{"number":8,"verse":"ח תרם ידך על צריך וכל איביך יכרתו"},{"number":9,"verse":"ט והיה ביום ההוא נאם יהוה והכרתי סוסיך מקרבך והאבדתי מרכבתיך"},{"number":10,"verse":"י והכרתי ערי ארצך והרסתי כל מבצריך"},{"number":11,"verse":"יא והכרתי כשפים מידך ומעוננים לא יהיו לך"},{"number":12,"verse":"יב והכרתי פסיליך ומצבותיך מקרבך ולא תשתחוה עוד למעשה ידיך"},{"number":13,"verse":"יג ונתשתי אשיריך מקרבך והשמדתי עריך"},{"number":14,"verse":"יד ועשיתי באף ובחמה נקם--את הגוים אשר לא שמעו {פ}"}]}