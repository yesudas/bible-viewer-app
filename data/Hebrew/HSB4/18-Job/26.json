{"bibleAbbr":"HSB4","bookName":"Job","bookEnglishName":"Job","chapterNumber":26,"verses":[{"number":1,"verse":"וַיַּ֥עַן אִיּ֗וֹב וַיֹּאמַֽר׃"},{"number":2,"verse":"מֶה־ עָזַ֥רְתָּ לְלֹא־ כֹ֑חַ ה֝וֹשַׁ֗עְתָּ זְר֣וֹעַ לֹא־ עֹֽז׃"},{"number":3,"verse":"מַה־ יָּ֭עַצְתָּ לְלֹ֣א חָכְמָ֑ה וְ֝תוּשִׁיָּ֗ה לָרֹ֥ב הוֹדָֽעְתָּ׃"},{"number":4,"verse":"אֶת־ מִ֭י הִגַּ֣דְתָּ מִלִּ֑ין וְנִשְׁמַת־ מִ֝י יָצְאָ֥ה מִמֶּֽךָּ׃"},{"number":5,"verse":"הָרְפָאִ֥ים יְחוֹלָ֑לוּ מִתַּ֥חַת מַ֝֗יִם וְשֹׁכְנֵיהֶֽם׃"},{"number":6,"verse":"עָר֣וֹם שְׁא֣וֹל נֶגְדּ֑וֹ וְאֵ֥ין כְּ֝ס֗וּת לָֽאֲבַדּֽוֹן׃"},{"number":7,"verse":"נֹטֶ֣ה צָפ֣וֹן עַל־ תֹּ֑הוּ תֹּ֥לֶה אֶ֝֗רֶץ עַל־ בְּלִי־ מָֽה׃"},{"number":8,"verse":"צֹרֵֽר־ מַ֥יִם בְּעָבָ֑יו וְלֹא־ נִבְקַ֖ע עָנָ֣ן תַּחְתָּֽם׃"},{"number":9,"verse":"מְאַחֵ֥ז פְּנֵי־ כִסֵּ֑ה פַּרְשֵׁ֖ז עָלָ֣יו עֲנָנֽוֹ׃"},{"number":10,"verse":"חֹֽק־ חָ֭ג עַל־ פְּנֵי־ מָ֑יִם עַד־ תַּכְלִ֖ית א֣וֹר עִם־ חֹֽשֶׁךְ׃"},{"number":11,"verse":"עַמּוּדֵ֣י שָׁמַ֣יִם יְרוֹפָ֑פוּ וְ֝יִתְמְה֗וּ מִגַּעֲרָתֽוֹ׃"},{"number":12,"verse":"בְּ֭כֹחוֹ רָגַ֣ע הַיָּ֑ם <וּבִתוּבְנָתֹו כ> (וּ֝בִתְבוּנָתֹ֗ו ק) מָ֣חַץ רָֽהַב׃"},{"number":13,"verse":"בְּ֭רוּחוֹ שָׁמַ֣יִם שִׁפְרָ֑ה חֹֽלֲלָ֥ה יָ֝ד֗וֹ נָחָ֥שׁ בָּרִֽיחַ׃"},{"number":14,"verse":"הֶן־ אֵ֤לֶּה ׀ קְצ֬וֹת <דַּרְכֹּו כ> (דְּרָכָ֗יו ק) וּמַה־ שֵּׁ֣מֶץ דָּ֭בָר נִשְׁמַע־ בּ֑וֹ וְרַ֥עַם <גְּבוּרָתֹו כ> (גְּ֝בוּרֹותָ֗יו ק) מִ֣י יִתְבּוֹנָֽן׃ ס"}]}