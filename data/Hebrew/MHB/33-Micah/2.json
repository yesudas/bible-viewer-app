{"bibleAbbr":"MHB","bookName":"Micah","bookEnglishName":"Micah","chapterNumber":2,"verses":[{"number":1,"verse":"הוֹי חֹשְׁבֵי־אָוֶן וּפֹעֲלֵי רָע עַל־מִשְׁכְּבוֹתָם; בְּאוֹר הַבֹּקֶר יַעֲשׂוּהָ, כִּי יֶשׁ־לְאֵל יָדָם׃"},{"number":2,"verse":"וְחָמְדוּ שָׂדוֹת וְגָזָלוּ, וּבָתִּים וְנָשָׂאוּ; וְעָשְׁקוּ גֶּבֶר וּבֵיתוֹ, וְאִישׁ וְנַחֲלָתוֹ׃ פ"},{"number":3,"verse":"לָכֵן, כֹּה אָמַר יְהוָה, הִנְנִי חֹשֵׁב עַל־הַמִּשְׁפָּחָה הַזֹּאת רָעָה; אֲשֶׁר לֹא־תָמִישׁוּ מִשָּׁם צַוְּארֹתֵיכֶם, וְלֹא תֵלְכוּ רוֹמָה, כִּי עֵת רָעָה הִיא׃"},{"number":4,"verse":"בַּיּוֹם הַהוּא יִשָּׂא עֲלֵיכֶם מָשָׁל, וְנָהָה נְהִי נִהְיָה אָמַר שָׁדוֹד נְשַׁדֻּנוּ, חֵלֶק עַמִּי יָמִיר; אֵיךְ יָמִישׁ לִי, לְשׁוֹבֵב שָׂדֵינוּ יְחַלֵּק׃"},{"number":5,"verse":"לָכֵן לֹא־יִהְיֶה לְךָ, מַשְׁלִיךְ חֶבֶל בְּגוֹרָל; בִּקְהַל יְהוָה׃"},{"number":6,"verse":"אַל־תַּטִּפוּ יַטִּיפוּן; לֹא־יַטִּפוּ לָאֵלֶּה, לֹא יִסַּג כְּלִמּוֹת׃"},{"number":7,"verse":"הֶאָמוּר בֵּית־יַעֲקֹב, הֲקָצַר רוּחַ יְהוָה, אִם־אֵלֶּה מַעֲלָלָיו; הֲלוֹא דְבָרַי יֵיטִיבוּ, עִם הַיָּשָׁר הוֹלֵךְ׃"},{"number":8,"verse":"וְאֶתְמוּל, עַמִּי לְאוֹיֵב יְקוֹמֵם, מִמּוּל שַׂלְמָה, אֶדֶר תַּפְשִׁטוּן; מֵעֹבְרִים בֶּטַח, שׁוּבֵי מִלְחָמָה׃"},{"number":9,"verse":"נְשֵׁי עַמִּי תְּגָרְשׁוּן, מִבֵּית תַּעֲנֻגֶיהָ; מֵעַל עֹלָלֶיהָ, תִּקְחוּ הֲדָרִי לְעוֹלָם׃"},{"number":10,"verse":"קוּמוּ וּלְכוּ, כִּי לֹא־זֹאת הַמְּנוּחָה; בַּעֲבוּר טָמְאָה תְּחַבֵּל וְחֶבֶל נִמְרָץ׃"},{"number":11,"verse":"לוּ־אִישׁ הֹלֵךְ רוּחַ וָשֶׁקֶר כִּזֵּב, אַטִּף לְךָ, לַיַּיִן וְלַשֵּׁכָר; וְהָיָה מַטִּיף הָעָם הַזֶּה׃"},{"number":12,"verse":"אָסֹף אֶאֱסֹף יַעֲקֹב כֻּלָּךְ, קַבֵּץ אֲקַבֵּץ שְׁאֵרִית יִשְׂרָאֵל, יַחַד אֲשִׂימֶנּוּ כְּצֹאן בָּצְרָה; כְּעֵדֶר בְּתוֹךְ הַדָּבְרוֹ, תְּהִימֶנָה מֵאָדָם׃"},{"number":13,"verse":"עָלָה הַפֹּרֵץ לִפְנֵיהֶם, פָּרְצוּ וַיַּעֲבֹרוּ, שַׁעַר וַיֵּצְאוּ בוֹ; וַיַּעֲבֹר מַלְכָּם לִפְנֵיהֶם, וַיהוָה בְּרֹאשָׁם׃ פ"}]}