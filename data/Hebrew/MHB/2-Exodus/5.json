{"bibleAbbr":"MHB","bookName":"Exodus","bookEnglishName":"Exodus","chapterNumber":5,"verses":[{"number":1,"verse":"וְאַחַר, בָּאוּ מֹשֶׁה וְאַהֲרֹן, וַיֹּאמְרוּ אֶל־פַּרְעֹה; כֹּה־אָמַר יְהוָה אֱלֹהֵי יִשְׂרָאֵל, שַׁלַּח אֶת־עַמִּי, וְיָחֹגּוּ לִי בַּמִּדְבָּר׃"},{"number":2,"verse":"וַיֹּאמֶר פַּרְעֹה, מִי יְהוָה אֲשֶׁר אֶשְׁמַע בְּקֹלוֹ, לְשַׁלַּח אֶת־יִשְׂרָאֵל; לֹא יָדַעְתִּי אֶת־יְהוָה, וְגַם אֶת־יִשְׂרָאֵל לֹא אֲשַׁלֵּחַ׃"},{"number":3,"verse":"וַיֹּאמְרוּ, אֱלֹהֵי הָעִבְרִים נִקְרָא עָלֵינוּ; נֵלֲכָה נָּא דֶּרֶךְ שְׁלֹשֶׁת יָמִים בַּמִּדְבָּר, וְנִזְבְּחָה לַיהוָה אֱלֹהֵינוּ, פֶּן־יִפְגָּעֵנוּ, בַּדֶּבֶר אוֹ בֶחָרֶב׃"},{"number":4,"verse":"וַיֹּאמֶר אֲלֵהֶם מֶלֶךְ מִצְרַיִם, לָמָּה מֹשֶׁה וְאַהֲרֹן, תַּפְרִיעוּ אֶת־הָעָם מִמַּעֲשָׂיו; לְכוּ לְסִבְלֹתֵיכֶם׃"},{"number":5,"verse":"וַיֹּאמֶר פַּרְעֹה, הֵן־רַבִּים עַתָּה עַם הָאָרֶץ; וְהִשְׁבַּתֶּם אֹתָם מִסִּבְלֹתָם׃"},{"number":6,"verse":"וַיְצַו פַּרְעֹה בַּיּוֹם הַהוּא; אֶת־הַנֹּגְשִׂים בָּעָם, וְאֶת־שֹׁטְרָיו לֵאמֹר׃"},{"number":7,"verse":"לֹא תֹאסִפוּן לָתֵת תֶּבֶן לָעָם לִלְבֹּן הַלְּבֵנִים כִּתְמוֹל שִׁלְשֹׁם; הֵם יֵלְכוּ, וְקֹשְׁשׁוּ לָהֶם תֶּבֶן׃"},{"number":8,"verse":"וְאֶת־מַתְכֹּנֶת הַלְּבֵנִים אֲשֶׁר הֵם עֹשִׂים תְּמוֹל שִׁלְשֹׁם תָּשִׂימוּ עֲלֵיהֶם, לֹא תִגְרְעוּ מִמֶּנּוּ; כִּי־נִרְפִּים הֵם, עַל־כֵּן, הֵם צֹעֲקִים לֵאמֹר, נֵלְכָה נִזְבְּחָה לֵאלֹהֵינוּ׃"},{"number":9,"verse":"תִּכְבַּד הָעֲבֹדָה עַל־הָאֲנָשִׁים וְיַעֲשׂוּ־בָהּ; וְאַל־יִשְׁעוּ בְּדִבְרֵי־שָׁקֶר׃"},{"number":10,"verse":"וַיֵּצְאוּ נֹגְשֵׂי הָעָם וְשֹׁטְרָיו, וַיֹּאמְרוּ אֶל־הָעָם לֵאמֹר; כֹּה אָמַר פַּרְעֹה, אֵינֶנִּי נֹתֵן לָכֶם תֶּבֶן׃"},{"number":11,"verse":"אַתֶּם, לְכוּ קְחוּ לָכֶם תֶּבֶן, מֵאֲשֶׁר תִּמְצָאוּ; כִּי אֵין נִגְרָע מֵעֲבֹדַתְכֶם דָּבָר׃"},{"number":12,"verse":"וַיָּפֶץ הָעָם בְּכָל־אֶרֶץ מִצְרָיִם; לְקֹשֵׁשׁ קַשׁ לַתֶּבֶן׃"},{"number":13,"verse":"וְהַנֹּגְשִׂים אָצִים לֵאמֹר; כַּלּוּ מַעֲשֵׂיכֶם דְּבַר־יוֹם בְּיוֹמוֹ, כַּאֲשֶׁר בִּהְיוֹת הַתֶּבֶן׃"},{"number":14,"verse":"וַיֻּכּוּ, שֹׁטְרֵי בְּנֵי יִשְׂרָאֵל, אֲשֶׁר־שָׂמוּ עֲלֵהֶם, נֹגְשֵׂי פַרְעֹה לֵאמֹר; מַדּוּעַ לֹא כִלִּיתֶם חָקְכֶם לִלְבֹּן כִּתְמוֹל שִׁלְשֹׁם, גַּם־תְּמוֹל גַּם־הַיּוֹם׃"},{"number":15,"verse":"וַיָּבֹאוּ, שֹׁטְרֵי בְּנֵי יִשְׂרָאֵל, וַיִּצְעֲקוּ אֶל־פַּרְעֹה לֵאמֹר; לָמָּה תַעֲשֶׂה כֹה לַעֲבָדֶיךָ׃"},{"number":16,"verse":"תֶּבֶן, אֵין נִתָּן לַעֲבָדֶיךָ, וּלְבֵנִים אֹמְרִים לָנוּ עֲשׂוּ; וְהִנֵּה עֲבָדֶיךָ מֻכִּים וְחָטָאת עַמֶּךָ׃"},{"number":17,"verse":"וַיֹּאמֶר נִרְפִּים אַתֶּם נִרְפִּים; עַל־כֵּן אַתֶּם אֹמְרִים, נֵלְכָה נִזְבְּחָה לַיהוָה׃"},{"number":18,"verse":"וְעַתָּה לְכוּ עִבְדוּ, וְתֶבֶן לֹא־יִנָּתֵן לָכֶם; וְתֹכֶן לְבֵנִים תִּתֵּנּוּ׃"},{"number":19,"verse":"וַיִּרְאוּ שֹׁטְרֵי בְנֵי־יִשְׂרָאֵל אֹתָם בְּרָע לֵאמֹר; לֹא־תִגְרְעוּ מִלִּבְנֵיכֶם דְּבַר־יוֹם בְּיוֹמוֹ׃"},{"number":20,"verse":"וַיִּפְגְּעוּ אֶת־מֹשֶׁה וְאֶת־אַהֲרֹן, נִצָּבִים לִקְרָאתָם; בְּצֵאתָם מֵאֵת פַּרְעֹה׃"},{"number":21,"verse":"וַיֹּאמְרוּ אֲלֵהֶם, יֵרֶא יְהוָה עֲלֵיכֶם וְיִשְׁפֹּט; אֲשֶׁר הִבְאַשְׁתֶּם אֶת־רֵיחֵנוּ, בְּעֵינֵי פַרְעֹה וּבְעֵינֵי עֲבָדָיו, לָתֶת־חֶרֶב בְּיָדָם לְהָרְגֵנוּ׃"},{"number":22,"verse":"וַיָּשָׁב מֹשֶׁה אֶל־יְהוָה וַיֹּאמַר; אֲדֹנָי, לָמָה הֲרֵעֹתָה לָעָם הַזֶּה, לָמָּה זֶּה שְׁלַחְתָּנִי׃"},{"number":23,"verse":"וּמֵאָז בָּאתִי אֶל־פַּרְעֹה לְדַבֵּר בִּשְׁמֶךָ, הֵרַע לָעָם הַזֶּה; וְהַצֵּל לֹא־הִצַּלְתָּ אֶת־עַמֶּךָ׃"}]}