{"bibleAbbr":"MHB","bookName":"Jeremiah","bookEnglishName":"Jeremiah","chapterNumber":37,"verses":[{"number":1,"verse":"וַיִּמְלָךְ־מֶלֶךְ, צִדְקִיָּהוּ בֶּן־יֹאשִׁיָּהוּ; תַּחַת, כָּנְיָהוּ בֶּן־יְהוֹיָקִים, אֲשֶׁר הִמְלִיךְ נְבוּכַדְרֶאצַּר מֶלֶךְ־בָּבֶל בְּאֶרֶץ יְהוּדָה׃"},{"number":2,"verse":"וְלֹא שָׁמַע הוּא וַעֲבָדָיו וְעַם הָאָרֶץ; אֶל־דִּבְרֵי יְהוָה, אֲשֶׁר דִּבֶּר, בְּיַד יִרְמְיָהוּ הַנָּבִיא׃"},{"number":3,"verse":"וַיִּשְׁלַח הַמֶּלֶךְ צִדְקִיָּהוּ אֶת־יְהוּכַל בֶּן־שֶׁלֶמְיָה, וְאֶת־צְפַנְיָהוּ בֶן־מַעֲשֵׂיָה הַכֹּהֵן, אֶל־יִרְמְיָהוּ הַנָּבִיא לֵאמֹר; הִתְפַּלֶּל־נָא בַעֲדֵנוּ, אֶל־יְהוָה אֱלֹהֵינוּ׃"},{"number":4,"verse":"וְיִרְמְיָהוּ בָּא וְיֹצֵא בְּתוֹךְ הָעָם; וְלֹא־נָתְנוּ אֹתוֹ בֵּית הַכְּלִיא (הַכְּלוּא)׃"},{"number":5,"verse":"וְחֵיל פַּרְעֹה יָצָא מִמִּצְרָיִם; וַיִּשְׁמְעוּ הַכַּשְׂדִּים הַצָּרִים עַל־יְרוּשָׁלִַם אֶת־שִׁמְעָם, וַיֵּעָלוּ, מֵעַל יְרוּשָׁלִָם׃ פ"},{"number":6,"verse":"וַיְהִי דְּבַר־יְהוָה, אֶל־יִרְמְיָהוּ הַנָּבִיא לֵאמֹר׃"},{"number":7,"verse":"כֹּה־אָמַר יְהוָה אֱלֹהֵי יִשְׂרָאֵל, כֹּה תֹאמְרוּ אֶל־מֶלֶךְ יְהוּדָה, הַשֹּׁלֵחַ אֶתְכֶם אֵלַי לְדָרְשֵׁנִי; הִנֵּה חֵיל פַּרְעֹה, הַיֹּצֵא לָכֶם לְעֶזְרָה, שָׁב לְאַרְצוֹ מִצְרָיִם׃"},{"number":8,"verse":"וְשָׁבוּ הַכַּשְׂדִּים, וְנִלְחֲמוּ עַל־הָעִיר הַזֹּאת; וּלְכָדֻהָ וּשְׂרָפֻהָ בָאֵשׁ׃ ס"},{"number":9,"verse":"כֹּה אָמַר יְהוָה, אַל־תַּשִּׁאוּ נַפְשֹׁתֵיכֶם לֵאמֹר, הָלֹךְ יֵלְכוּ מֵעָלֵינוּ הַכַּשְׂדִּים; כִּי־לֹא יֵלֵכוּ׃"},{"number":10,"verse":"כִּי אִם־הִכִּיתֶם כָּל־חֵיל כַּשְׂדִּים הַנִּלְחָמִים אִתְּכֶם, וְנִשְׁאֲרוּ בָם, אֲנָשִׁים מְדֻקָּרִים; אִישׁ בְּאָהֳלוֹ יָקוּמוּ, וְשָׂרְפוּ אֶת־הָעִיר הַזֹּאת בָּאֵשׁ׃"},{"number":11,"verse":"וְהָיָה, בְּהֵעָלוֹת חֵיל הַכַּשְׂדִּים, מֵעַל יְרוּשָׁלִָם; מִפְּנֵי חֵיל פַּרְעֹה׃ ס"},{"number":12,"verse":"וַיֵּצֵא יִרְמְיָהוּ מִירוּשָׁלִַם, לָלֶכֶת אֶרֶץ בִּנְיָמִן; לַחֲלִק מִשָּׁם בְּתוֹךְ הָעָם׃"},{"number":13,"verse":"וַיְהִי־הוּא בְּשַׁעַר בִּנְיָמִן, וְשָׁם בַּעַל פְּקִדֻת, וּשְׁמוֹ יִרְאִיָּיה, בֶּן־שֶׁלֶמְיָה בֶּן־חֲנַנְיָה; וַיִּתְפֹּשׂ אֶת־יִרְמְיָהוּ הַנָּבִיא לֵאמֹר, אֶל־הַכַּשְׂדִּים אַתָּה נֹפֵל׃"},{"number":14,"verse":"וַיֹּאמֶר יִרְמְיָהוּ שֶׁקֶר, אֵינֶנִּי נֹפֵל עַל־הַכַּשְׂדִּים, וְלֹא שָׁמַע אֵלָיו; וַיִּתְפֹּשׂ יִרְאִיָּיה בְּיִרְמְיָהוּ, וַיְבִאֵהוּ אֶל־הַשָּׂרִים׃"},{"number":15,"verse":"וַיִּקְצְפוּ הַשָּׂרִים עַל־יִרְמְיָהוּ וְהִכּוּ אֹתוֹ; וְנָתְנוּ אוֹתוֹ בֵּית הָאֵסוּר, בֵּית יְהוֹנָתָן הַסֹּפֵר, כִּי־אֹתוֹ עָשׂוּ לְבֵית הַכֶּלֶא׃"},{"number":16,"verse":"כִּי בָא יִרְמְיָהוּ אֶל־בֵּית הַבּוֹר וְאֶל־הַחֲנֻיוֹת; וַיֵּשֶׁב־שָׁם יִרְמְיָהוּ יָמִים רַבִּים׃ פ"},{"number":17,"verse":"וַיִּשְׁלַח הַמֶּלֶךְ צִדְקִיָּהוּ וַיִּקָּחֵהוּ, וַיִּשְׁאָלֵהוּ הַמֶּלֶךְ בְּבֵיתוֹ בַּסֵּתֶר, וַיֹּאמֶר הֲיֵשׁ דָּבָר מֵאֵת יְהוָה; וַיֹּאמֶר יִרְמְיָהוּ יֵשׁ, וַיֹּאמֶר בְּיַד מֶלֶךְ־בָּבֶל תִּנָּתֵן׃ ס"},{"number":18,"verse":"וַיֹּאמֶר יִרְמְיָהוּ, אֶל־הַמֶּלֶךְ צִדְקִיָּהוּ; מֶה חָטָאתִי לְךָ וְלַעֲבָדֶיךָ וְלָעָם הַזֶּה, כִּי־נְתַתֶּם אוֹתִי אֶל־בֵּית הַכֶּלֶא׃"},{"number":19,"verse":"וְאַיּוֹ (וְאַיֵּה) נְבִיאֵיכֶם, אֲשֶׁר־נִבְּאוּ לָכֶם לֵאמֹר; לֹא־יָבֹא מֶלֶךְ־בָּבֶל עֲלֵיכֶם, וְעַל הָאָרֶץ הַזֹּאת׃"},{"number":20,"verse":"וְעַתָּה שְׁמַע־נָא אֲדֹנִי הַמֶּלֶךְ; תִּפָּל־נָא תְחִנָּתִי לְפָנֶיךָ, וְאַל־תְּשִׁבֵנִי, בֵּית יְהוֹנָתָן הַסֹּפֵר, וְלֹא אָמוּת שָׁם׃"},{"number":21,"verse":"וַיְצַוֶּה הַמֶּלֶךְ צִדְקִיָּהוּ, וַיַּפְקִדוּ אֶת־יִרְמְיָהוּ בַּחֲצַר הַמַּטָּרָה, וְנָתֹן לוֹ כִכַּר־לֶחֶם לַיּוֹם מִחוּץ הָאֹפִים, עַד־תֹּם כָּל־הַלֶּחֶם מִן־הָעִיר; וַיֵּשֶׁב יִרְמְיָהוּ, בַּחֲצַר הַמַּטָּרָה׃"}]}