{"bibleAbbr":"MHB","bookName":"Nehemiah","bookEnglishName":"Nehemiah","chapterNumber":12,"verses":[{"number":1,"verse":"וְאֵלֶּה הַכֹּהֲנִים וְהַלְוִיִּם, אֲשֶׁר עָלוּ עִם־זְרֻבָּבֶל בֶּן־שְׁאַלְתִּיאֵל וְיֵשׁוּעַ; שְׂרָיָה יִרְמְיָה עֶזְרָא׃"},{"number":2,"verse":"אֲמַרְיָה מַלּוּךְ חַטּוּשׁ׃"},{"number":3,"verse":"שְׁכַנְיָה רְחֻם מְרֵמֹת׃"},{"number":4,"verse":"עִדּוֹא גִנְּתוֹי אֲבִיָּה׃"},{"number":5,"verse":"מִיָּמִין מַעַדְיָה בִּלְגָּה׃"},{"number":6,"verse":"שְׁמַעְיָה וְיוֹיָרִיב יְדַעְיָה׃"},{"number":7,"verse":"סַלּוּ עָמוֹק, חִלְקִיָּה יְדַעְיָה; אֵלֶּה רָאשֵׁי הַכֹּהֲנִים וַאֲחֵיהֶם בִּימֵי יֵשׁוּעַ׃ פ"},{"number":8,"verse":"וְהַלְוִיִּם, יֵשׁוּעַ בִּנּוּי קַדְמִיאֵל שֵׁרֵבְיָה יְהוּדָה מַתַּנְיָה; עַל־הֻיְּדוֹת הוּא וְאֶחָיו׃"},{"number":9,"verse":"וּבַקְבֻּקְיָה וְעֻנּוֹ (וְעֻנִּי) אֲחֵיהֶם לְנֶגְדָּם לְמִשְׁמָרוֹת׃"},{"number":10,"verse":"וְיֵשׁוּעַ הוֹלִיד אֶת־יוֹיָקִים; וְיוֹיָקִים הוֹלִיד אֶת־אֶלְיָשִׁיב, וְאֶלְיָשִׁיב אֶת־יוֹיָדָע׃"},{"number":11,"verse":"וְיוֹיָדָע הוֹלִיד אֶת־יוֹנָתָן, וְיוֹנָתָן הוֹלִיד אֶת־יַדּוּעַ׃"},{"number":12,"verse":"וּבִימֵי יוֹיָקִים, הָיוּ כֹהֲנִים רָאשֵׁי הָאָבוֹת; לִשְׂרָיָה מְרָיָה, לְיִרְמְיָה חֲנַנְיָה׃"},{"number":13,"verse":"לְעֶזְרָא מְשֻׁלָּם, לַאֲמַרְיָה יְהוֹחָנָן׃"},{"number":14,"verse":"לִמְלוּכִי (לִמְלִיכוּ) יוֹנָתָן, לִשְׁבַנְיָה יוֹסֵף׃"},{"number":15,"verse":"לְחָרִם עַדְנָא, לִמְרָיוֹת חֶלְקָי׃"},{"number":16,"verse":"לַעֲדָיָא (לְעִדּוֹא) זְכַרְיָה לְגִנְּתוֹן מְשֻׁלָּם׃"},{"number":17,"verse":"לַאֲבִיָּה זִכְרִי; לְמִנְיָמִין, לְמוֹעַדְיָה פִּלְטָי׃"},{"number":18,"verse":"לְבִלְגָּה שַׁמּוּעַ, לִשְׁמַעְיָה יְהוֹנָתָן׃"},{"number":19,"verse":"וּלְיוֹיָרִיב מַתְּנַי, לִידַעְיָה עֻזִּי׃"},{"number":20,"verse":"לְסַלַּי קַלָּי לְעָמוֹק עֵבֶר׃"},{"number":21,"verse":"לְחִלְקִיָּה חֲשַׁבְיָה, לִידַעְיָה נְתַנְאֵל׃"},{"number":22,"verse":"הַלְוִיִּם בִּימֵי אֶלְיָשִׁיב יוֹיָדָע וְיוֹחָנָן וְיַדּוּעַ, כְּתוּבִים רָאשֵׁי אָבוֹת; וְהַכֹּהֲנִים, עַל־מַלְכוּת דָּרְיָוֶשׁ הַפָּרְסִי׃ פ"},{"number":23,"verse":"בְּנֵי לֵוִי רָאשֵׁי הָאָבוֹת, כְּתוּבִים עַל־סֵפֶר דִּבְרֵי הַיָּמִים; וְעַד־יְמֵי יוֹחָנָן בֶּן־אֶלְיָשִׁיב׃"},{"number":24,"verse":"וְרָאשֵׁי הַלְוִיִּם חֲשַׁבְיָה שֵׁרֵבְיָה וְיֵשׁוּעַ בֶּן־קַדְמִיאֵל וַאֲחֵיהֶם לְנֶגְדָּם, לְהַלֵּל לְהוֹדוֹת, בְּמִצְוַת דָּוִיד אִישׁ־הָאֱלֹהִים; מִשְׁמָר לְעֻמַּת מִשְׁמָר׃"},{"number":25,"verse":"מַתַּנְיָה וּבַקְבֻּקְיָה עֹבַדְיָה מְשֻׁלָּם טַלְמוֹן עַקּוּב; שֹׁמְרִים שׁוֹעֲרִים מִשְׁמָר, בַּאֲסֻפֵּי הַשְּׁעָרִים׃"},{"number":26,"verse":"אֵלֶּה בִּימֵי יוֹיָקִים בֶּן־יֵשׁוּעַ בֶּן־יוֹצָדָק; וּבִימֵי נְחֶמְיָה הַפֶּחָה, וְעֶזְרָא הַכֹּהֵן הַסּוֹפֵר׃ פ"},{"number":27,"verse":"וּבַחֲנֻכַּת חוֹמַת יְרוּשָׁלִַם, בִּקְשׁוּ אֶת־הַלְוִיִּם מִכָּל־מְקוֹמֹתָם, לַהֲבִיאָם לִירוּשָׁלִָם; לַעֲשֹׂת חֲנֻכָּה וְשִׂמְחָה וּבְתוֹדוֹת וּבְשִׁיר, מְצִלְתַּיִם נְבָלִים וּבְכִנֹּרוֹת׃"},{"number":28,"verse":"וַיֵּאָסְפוּ, בְּנֵי הַמְשֹׁרְרִים; וּמִן־הַכִּכָּר סְבִיבוֹת יְרוּשָׁלִַם, וּמִן־חַצְרֵי נְטֹפָתִי׃"},{"number":29,"verse":"וּמִבֵּית הַגִּלְגָּל, וּמִשְּׂדוֹת גֶּבַע וְעַזְמָוֶת; כִּי חֲצֵרִים, בָּנוּ לָהֶם הַמְשֹׁרֲרִים, סְבִיבוֹת יְרוּשָׁלִָם׃"},{"number":30,"verse":"וַיִּטַּהֲרוּ, הַכֹּהֲנִים וְהַלְוִיִּם; וַיְטַהֲרוּ אֶת־הָעָם, וְאֶת־הַשְּׁעָרִים וְאֶת־הַחוֹמָה׃"},{"number":31,"verse":"וָאַעֲלֶה אֶת־שָׂרֵי יְהוּדָה, מֵעַל לַחוֹמָה; וָאַעֲמִידָה שְׁתֵּי תוֹדֹת גְּדוֹלֹת וְתַהֲלֻכֹת לַיָּמִין מֵעַל לַחוֹמָה, לְשַׁעַר הָאַשְׁפֹּת׃"},{"number":32,"verse":"וַיֵּלֶךְ אַחֲרֵיהֶם הוֹשַׁעְיָה, וַחֲצִי שָׂרֵי יְהוּדָה׃"},{"number":33,"verse":"וַעֲזַרְיָה עֶזְרָא וּמְשֻׁלָּם׃"},{"number":34,"verse":"יְהוּדָה וּבִנְיָמִן, וּשְׁמַעְיָה וְיִרְמְיָה׃ ס"},{"number":35,"verse":"וּמִבְּנֵי הַכֹּהֲנִים בַּחֲצֹצְרוֹת; זְכַרְיָה בֶן־יוֹנָתָן בֶּן־שְׁמַעְיָה, בֶּן־מַתַּנְיָה בֶּן־מִיכָיָה, בֶּן־זַכּוּר בֶּן־אָסָף׃"},{"number":36,"verse":"וְאֶחָיו שְׁמַעְיָה וַעֲזַרְאֵל מִלֲלַי גִּלֲלַי מָעַי נְתַנְאֵל וִיהוּדָה חֲנָנִי, בִּכְלֵי־שִׁיר דָּוִיד אִישׁ הָאֱלֹהִים; וְעֶזְרָא הַסּוֹפֵר לִפְנֵיהֶם׃"},{"number":37,"verse":"וְעַל שַׁעַר הָעַיִן וְנֶגְדָּם, עָלוּ עַל־מַעֲלוֹת עִיר דָּוִיד, בַּמַּעֲלֶה לַחוֹמָה; מֵעַל לְבֵית דָּוִיד, וְעַד שַׁעַר הַמַּיִם מִזְרָח׃"},{"number":38,"verse":"וְהַתּוֹדָה הַשֵּׁנִית הַהוֹלֶכֶת לְמוֹאל וַאֲנִי אַחֲרֶיהָ; וַחֲצִי הָעָם מֵעַל לְהַחוֹמָה, מֵעַל לְמִגְדַּל הַתַּנּוּרִים, וְעַד הַחוֹמָה הָרְחָבָה׃"},{"number":39,"verse":"וּמֵעַל לְשַׁעַר־אֶפְרַיִם וְעַל־שַׁעַר הַיְשָׁנָה וְעַל־שַׁעַר הַדָּגִים, וּמִגְדַּל חֲנַנְאֵל וּמִגְדַּל הַמֵּאָה, וְעַד שַׁעַר הַצֹּאן; וְעָמְדוּ, בְּשַׁעַר הַמַּטָּרָה׃"},{"number":40,"verse":"וַתַּעֲמֹדְנָה שְׁתֵּי הַתּוֹדֹת בְּבֵית הָאֱלֹהִים; וַאֲנִי וַחֲצִי הַסְּגָנִים עִמִּי׃"},{"number":41,"verse":"וְהַכֹּהֲנִים אֶלְיָקִים מַעֲשֵׂיָה מִנְיָמִין מִיכָיָה אֶלְיוֹעֵינַי זְכַרְיָה חֲנַנְיָה בַּחֲצֹצְרוֹת׃"},{"number":42,"verse":"וּמַעֲשֵׂיָה וּשְׁמַעְיָה וְאֶלְעָזָר וְעֻזִּי וִיהוֹחָנָן וּמַלְכִּיָּה וְעֵילָם וָעָזֶר; וַיַּשְׁמִיעוּ הַמְשֹׁרְרִים, וְיִזְרַחְיָה הַפָּקִיד׃"},{"number":43,"verse":"וַיִּזְבְּחוּ בַיּוֹם־הַהוּא זְבָחִים גְּדוֹלִים וַיִּשְׂמָחוּ, כִּי הָאֱלֹהִים שִׂמְּחָם שִׂמְחָה גְדוֹלָה, וְגַם הַנָּשִׁים וְהַיְלָדִים שָׂמֵחוּ; וַתִּשָּׁמַע שִׂמְחַת יְרוּשָׁלִַם מֵרָחוֹק׃"},{"number":44,"verse":"וַיִּפָּקְדוּ בַיּוֹם הַהוּא אֲנָשִׁים עַל־הַנְּשָׁכוֹת, לָאוֹצָרוֹת לַתְּרוּמוֹת לָרֵאשִׁית וְלַמַּעַשְׂרוֹת, לִכְנוֹס בָּהֶם לִשְׂדֵי הֶעָרִים מְנָאוֹת הַתּוֹרָה, לַכֹּהֲנִים וְלַלְוִיִּם; כִּי שִׂמְחַת יְהוּדָה, עַל־הַכֹּהֲנִים וְעַל־הַלְוִיִּם הָעֹמְדִים׃"},{"number":45,"verse":"וַיִּשְׁמְרוּ מִשְׁמֶרֶת אֱלֹהֵיהֶם וּמִשְׁמֶרֶת הַטָּהֳרָה, וְהַמְשֹׁרְרִים וְהַשֹּׁעֲרִים; כְּמִצְוַת דָּוִיד שְׁלֹמֹה בְנוֹ׃"},{"number":46,"verse":"כִּי־בִימֵי דָוִיד וְאָסָף מִקֶּדֶם; רֹאשׁ (רָאשֵׁי) הַמְשֹׁרְרִים, וְשִׁיר־תְּהִלָּה וְהֹדוֹת לֵאלֹהִים׃"},{"number":47,"verse":"וְכָל־יִשְׂרָאֵל בִּימֵי זְרֻבָּבֶל וּבִימֵי נְחֶמְיָה, נֹתְנִים מְנָיוֹת הַמְשֹׁרְרִים וְהַשֹּׁעֲרִים דְּבַר־יוֹם בְּיוֹמוֹ; וּמַקְדִּשִׁים לַלְוִיִּם, וְהַלְוִיִּם, מַקְדִּשִׁים לִבְנֵי אַהֲרֹן׃ פ"}]}