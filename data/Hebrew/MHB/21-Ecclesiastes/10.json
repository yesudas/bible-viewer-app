{"bibleAbbr":"MHB","bookName":"Ecclesiastes","bookEnglishName":"Ecclesiastes","chapterNumber":10,"verses":[{"number":1,"verse":"זְבוּבֵי מָוֶת, יַבְאִישׁ יַבִּיעַ שֶׁמֶן רוֹקֵחַ; יָקָר מֵחָכְמָה מִכָּבוֹד סִכְלוּת מְעָט׃"},{"number":2,"verse":"לֵב חָכָם לִימִינוֹ, וְלֵב כְּסִיל לִשְׂמֹאלוֹ׃"},{"number":3,"verse":"וְגַם־בַּדֶּרֶךְ כְּשֶׁהַסָּכָל (כְּשֶׁסָּכָל) הֹלֵךְ לִבּוֹ חָסֵר; וְאָמַר לַכֹּל סָכָל הוּא׃"},{"number":4,"verse":"אִם־רוּחַ הַמּוֹשֵׁל תַּעֲלֶה עָלֶיךָ, מְקוֹמְךָ אַל־תַּנַּח; כִּי מַרְפֵּא, יַנִּיחַ חֲטָאִים גְּדוֹלִים׃"},{"number":5,"verse":"יֵשׁ רָעָה, רָאִיתִי תַּחַת הַשָּׁמֶשׁ; כִּשְׁגָגָה שֶׁיֹּצָא מִלִּפְנֵי הַשַּׁלִּיט׃"},{"number":6,"verse":"נִתַּן הַסֶּכֶל, בַּמְּרוֹמִים רַבִּים; וַעֲשִׁירִים בַּשֵּׁפֶל יֵשֵׁבוּ׃"},{"number":7,"verse":"רָאִיתִי עֲבָדִים עַל־סוּסִים; וְשָׂרִים הֹלְכִים כַּעֲבָדִים עַל־הָאָרֶץ׃"},{"number":8,"verse":"חֹפֵר גּוּמָּץ בּוֹ יִפּוֹל; וּפֹרֵץ גָּדֵר יִשְּׁכֶנּוּ נָחָשׁ׃"},{"number":9,"verse":"מַסִּיעַ אֲבָנִים, יֵעָצֵב בָּהֶם; בּוֹקֵעַ עֵצִים יִסָּכֶן בָּם׃"},{"number":10,"verse":"אִם־קֵהָה הַבַּרְזֶל, וְהוּא לֹא־פָנִים קִלְקַל, וַחֲיָלִים יְגַבֵּר; וְיִתְרוֹן הַכְשֵׁיר חָכְמָה׃"},{"number":11,"verse":"אִם־יִשֹּׁךְ הַנָּחָשׁ בְּלוֹא־לָחַשׁ; וְאֵין יִתְרוֹן, לְבַעַל הַלָּשׁוֹן׃"},{"number":12,"verse":"דִּבְרֵי פִי־חָכָם חֵן; וְשִׂפְתוֹת כְּסִיל תְּבַלְּעֶנּוּ׃"},{"number":13,"verse":"תְּחִלַּת דִּבְרֵי־פִיהוּ סִכְלוּת; וְאַחֲרִית פִּיהוּ, הוֹלֵלוּת רָעָה׃"},{"number":14,"verse":"וְהַסָּכָל יַרְבֶּה דְבָרִים; לֹא־יֵדַע הָאָדָם מַה־שֶׁיִּהְיֶה, וַאֲשֶׁר יִהְיֶה מֵאַחֲרָיו, מִי יַגִּיד לוֹ׃"},{"number":15,"verse":"עֲמַל הַכְּסִילִים תְּיַגְּעֶנּוּ; אֲשֶׁר לֹא־יָדַע לָלֶכֶת אֶל־עִיר׃"},{"number":16,"verse":"אִי־לָךְ אֶרֶץ, שֶׁמַּלְכֵּךְ נָעַר; וְשָׂרַיִךְ בַּבֹּקֶר יֹאכֵלוּ׃"},{"number":17,"verse":"אַשְׁרֵיךְ אֶרֶץ, שֶׁמַּלְכֵּךְ בֶּן־חוֹרִים; וְשָׂרַיִךְ בָּעֵת יֹאכֵלוּ, בִּגְבוּרָה וְלֹא בַשְּׁתִי׃"},{"number":18,"verse":"בַּעֲצַלְתַּיִם יִמַּךְ הַמְּקָרֶה; וּבְשִׁפְלוּת יָדַיִם יִדְלֹף הַבָּיִת׃"},{"number":19,"verse":"לִשְׂחוֹק עֹשִׂים לֶחֶם, וְיַיִן יְשַׂמַּח חַיִּים; וְהַכֶּסֶף יַעֲנֶה אֶת־הַכֹּל׃"},{"number":20,"verse":"גַּם בְּמַדָּעֲךָ, מֶלֶךְ אַל־תְּקַלֵּל, וּבְחַדְרֵי מִשְׁכָּבְךָ, אַל־תְּקַלֵּל עָשִׁיר; כִּי עוֹף הַשָּׁמַיִם יוֹלִיךְ אֶת־הַקּוֹל, וּבַעַל הַכְּנָפַיִם (כְּנָפַיִם) יַגֵּיד דָּבָר׃"}]}