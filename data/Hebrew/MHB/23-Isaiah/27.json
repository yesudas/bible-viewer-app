{"bibleAbbr":"MHB","bookName":"Isaiah","bookEnglishName":"Isaiah","chapterNumber":27,"verses":[{"number":1,"verse":"בַּיּוֹם הַהוּא יִפְקֹד יְהוָה בְּחַרְבוֹ הַקָּשָׁה וְהַגְּדוֹלָה וְהַחֲזָקָה, עַל לִוְיָתָן נָחָשׁ בָּרִחַ, וְעַל לִוְיָתָן, נָחָשׁ עֲקַלָּתוֹן; וְהָרַג אֶת־הַתַּנִּין אֲשֶׁר בַּיָּם׃ ס"},{"number":2,"verse":"בַּיּוֹם הַהוּא; כֶּרֶם חֶמֶד עַנּוּ־לָהּ׃"},{"number":3,"verse":"אֲנִי יְהוָה נֹצְרָהּ, לִרְגָעִים אַשְׁקֶנָּה; פֶּן יִפְקֹד עָלֶיהָ, לַיְלָה וָיוֹם אֶצֳּרֶנָּה׃"},{"number":4,"verse":"חֵמָה אֵין לִי; מִי־יִתְּנֵנִי שָׁמִיר שַׁיִת בַּמִּלְחָמָה, אֶפְשְׂעָה בָהּ אֲצִיתֶנָּה יָּחַד׃"},{"number":5,"verse":"אוֹ יַחֲזֵק בְּמָעוּזִּי, יַעֲשֶׂה שָׁלוֹם לִי; שָׁלוֹם יַעֲשֶׂה־לִּי׃"},{"number":6,"verse":"הַבָּאִים יַשְׁרֵשׁ יַעֲקֹב, יָצִיץ וּפָרַח יִשְׂרָאֵל; וּמָלְאוּ פְנֵי־תֵבֵל תְּנוּבָה׃ ס"},{"number":7,"verse":"הַכְּמַכַּת מַכֵּהוּ הִכָּהוּ; אִם־כְּהֶרֶג הֲרֻגָיו הֹרָג׃"},{"number":8,"verse":"בְּסַאסְּאָה בְּשַׁלְחָהּ תְּרִיבֶנָּה; הָגָה בְּרוּחוֹ הַקָּשָׁה בְּיוֹם קָדִים׃"},{"number":9,"verse":"לָכֵן, בְּזֹאת יְכֻפַּר עֲוֹן־יַעֲקֹב, וְזֶה כָּל־פְּרִי הָסִר חַטָּאתוֹ; בְּשׂוּמוֹ כָּל־אַבְנֵי מִזְבֵּחַ, כְּאַבְנֵי־גִר מְנֻפָּצוֹת, לֹא־יָקֻמוּ אֲשֵׁרִים וְחַמָּנִים׃"},{"number":10,"verse":"כִּי עִיר בְּצוּרָה בָּדָד, נָוֶה מְשֻׁלָּח וְנֶעֱזָב כַּמִּדְבָּר; שָׁם יִרְעֶה עֵגֶל וְשָׁם יִרְבָּץ וְכִלָּה סְעִפֶיהָ׃"},{"number":11,"verse":"בִּיבֹשׁ קְצִירָהּ תִּשָּׁבַרְנָה, נָשִׁים בָּאוֹת מְאִירוֹת אוֹתָהּ; כִּי לֹא עַם־בִּינוֹת הוּא, עַל־כֵּן לֹא־יְרַחֲמֶנּוּ עֹשֵׂהוּ, וְיֹצְרוֹ לֹא יְחֻנֶּנּוּ׃ ס"},{"number":12,"verse":"וְהָיָה בַּיּוֹם הַהוּא, יַחְבֹּט יְהוָה מִשִּׁבֹּלֶת הַנָּהָר עַד־נַחַל מִצְרָיִם; וְאַתֶּם תְּלֻקְּטוּ לְאַחַד אֶחָד בְּנֵי יִשְׂרָאֵל׃ ס"},{"number":13,"verse":"וְהָיָה בַּיּוֹם הַהוּא, יִתָּקַע בְּשׁוֹפָר גָּדוֹל, וּבָאוּ, הָאֹבְדִים בְּאֶרֶץ אַשּׁוּר, וְהַנִּדָּחִים בְּאֶרֶץ מִצְרָיִם; וְהִשְׁתַּחֲווּ לַיהוָה בְּהַר הַקֹּדֶשׁ בִּירוּשָׁלִָם׃"}]}