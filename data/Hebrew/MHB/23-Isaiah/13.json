{"bibleAbbr":"MHB","bookName":"Isaiah","bookEnglishName":"Isaiah","chapterNumber":13,"verses":[{"number":1,"verse":"מַשָּׂא בָּבֶל; אֲשֶׁר חָזָה, יְשַׁעְיָהוּ בֶּן־אָמוֹץ׃"},{"number":2,"verse":"עַל הַר־נִשְׁפֶּה שְׂאוּ־נֵס, הָרִימוּ קוֹל לָהֶם; הָנִיפוּ יָד, וְיָבֹאוּ פִּתְחֵי נְדִיבִים׃"},{"number":3,"verse":"אֲנִי צִוֵּיתִי לִמְקֻדָּשָׁי; גַּם קָרָאתִי גִבּוֹרַי לְאַפִּי, עַלִּיזֵי גַּאֲוָתִי׃"},{"number":4,"verse":"קוֹל הָמוֹן בֶּהָרִים דְּמוּת עַם־רָב; קוֹל שְׁאוֹן מַמְלְכוֹת גּוֹיִם נֶאֱסָפִים, יְהוָה צְבָאוֹת, מְפַקֵּד צְבָא מִלְחָמָה׃"},{"number":5,"verse":"בָּאִים מֵאֶרֶץ מֶרְחָק מִקְצֵה הַשָּׁמָיִם; יְהוָה וּכְלֵי זַעְמוֹ, לְחַבֵּל כָּל־הָאָרֶץ׃"},{"number":6,"verse":"הֵילִילוּ כִּי קָרוֹב יוֹם יְהוָה; כְּשֹׁד מִשַּׁדַּי יָבוֹא׃"},{"number":7,"verse":"עַל־כֵּן כָּל־יָדַיִם תִּרְפֶּינָה; וְכָל־לְבַב אֱנוֹשׁ יִמָּס׃"},{"number":8,"verse":"וְנִבְהָלוּ צִירִים וַחֲבָלִים יֹאחֵזוּן, כַּיּוֹלֵדָה יְחִילוּן; אִישׁ אֶל־רֵעֵהוּ יִתְמָהוּ, פְּנֵי לְהָבִים פְּנֵיהֶם׃"},{"number":9,"verse":"הִנֵּה יוֹם־יְהוָה בָּא, אַכְזָרִי וְעֶבְרָה וַחֲרוֹן אָף; לָשׂוּם הָאָרֶץ לְשַׁמָּה, וְחַטָּאֶיהָ יַשְׁמִיד מִמֶּנָּה׃"},{"number":10,"verse":"כִּי־כוֹכְבֵי הַשָּׁמַיִם וּכְסִילֵיהֶם, לֹא יָהֵלּוּ אוֹרָם; חָשַׁךְ הַשֶּׁמֶשׁ בְּצֵאתוֹ, וְיָרֵחַ לֹא־יַגִּיהַ אוֹרוֹ׃"},{"number":11,"verse":"וּפָקַדְתִּי עַל־תֵּבֵל רָעָה, וְעַל־רְשָׁעִים עֲוֹנָם; וְהִשְׁבַּתִּי גְּאוֹן זֵדִים, וְגַאֲוַת עָרִיצִים אַשְׁפִּיל׃"},{"number":12,"verse":"אוֹקִיר אֱנוֹשׁ מִפָּז; וְאָדָם מִכֶּתֶם אוֹפִיר׃"},{"number":13,"verse":"עַל־כֵּן שָׁמַיִם אַרְגִּיז, וְתִרְעַשׁ הָאָרֶץ מִמְּקוֹמָהּ; בְּעֶבְרַת יְהוָה צְבָאוֹת, וּבְיוֹם חֲרוֹן אַפּוֹ׃"},{"number":14,"verse":"וְהָיָה כִּצְבִי מֻדָּח, וּכְצֹאן וְאֵין מְקַבֵּץ; אִישׁ אֶל־עַמּוֹ יִפְנוּ, וְאִישׁ אֶל־אַרְצוֹ יָנוּסוּ׃"},{"number":15,"verse":"כָּל־הַנִּמְצָא יִדָּקֵר; וְכָל־הַנִּסְפֶּה יִפּוֹל בֶּחָרֶב׃"},{"number":16,"verse":"וְעֹלְלֵיהֶם יְרֻטְּשׁוּ לְעֵינֵיהֶם; יִשַּׁסּוּ בָּתֵּיהֶם, וּנְשֵׁיהֶם תִּשָּׁגַלְנָה (תִּשָּׁכַבְנָה)׃"},{"number":17,"verse":"הִנְנִי מֵעִיר עֲלֵיהֶם אֶת־מָדָי; אֲשֶׁר־כֶּסֶף לֹא יַחְשֹׁבוּ, וְזָהָב לֹא יַחְפְּצוּ־בוֹ׃"},{"number":18,"verse":"וּקְשָׁתוֹת נְעָרִים תְּרַטַּשְׁנָה; וּפְרִי־בֶטֶן לֹא יְרַחֵמוּ, עַל־בָּנִים לֹא־תָחוּס עֵינָם׃"},{"number":19,"verse":"וְהָיְתָה בָבֶל צְבִי מַמְלָכוֹת, תִּפְאֶרֶת גְּאוֹן כַּשְׂדִּים; כְּמַהְפֵּכַת אֱלֹהִים, אֶת־סְדֹם וְאֶת־עֲמֹרָה׃"},{"number":20,"verse":"לֹא־תֵשֵׁב לָנֶצַח, וְלֹא תִשְׁכֹּן עַד־דּוֹר וָדוֹר; וְלֹא־יַהֵל שָׁם עֲרָבִי, וְרֹעִים לֹא־יַרְבִּצוּ שָׁם׃"},{"number":21,"verse":"וְרָבְצוּ־שָׁם צִיִּים, וּמָלְאוּ בָתֵּיהֶם אֹחִים; וְשָׁכְנוּ שָׁם בְּנוֹת יַעֲנָה, וּשְׂעִירִים יְרַקְּדוּ־שָׁם׃"},{"number":22,"verse":"וְעָנָה אִיִּים בְּאַלְמְנוֹתָיו, וְתַנִּים בְּהֵיכְלֵי עֹנֶג; וְקָרוֹב לָבוֹא עִתָּהּ, וְיָמֶיהָ לֹא יִמָּשֵׁכוּ׃"}]}