{"bibleAbbr":"MHB","bookName":"Isaiah","bookEnglishName":"Isaiah","chapterNumber":32,"verses":[{"number":1,"verse":"הֵן לְצֶדֶק יִמְלָךְ־מֶלֶךְ; וּלְשָׂרִים לְמִשְׁפָּט יָשֹׂרוּ׃"},{"number":2,"verse":"וְהָיָה־אִישׁ כְּמַחֲבֵא־רוּחַ וְסֵתֶר זָרֶם; כְּפַלְגֵי־מַיִם בְּצָיוֹן, כְּצֵל סֶלַע־כָּבֵד בְּאֶרֶץ עֲיֵפָה׃"},{"number":3,"verse":"וְלֹא תִשְׁעֶינָה עֵינֵי רֹאִים; וְאָזְנֵי שֹׁמְעִים תִּקְשַׁבְנָה׃"},{"number":4,"verse":"וּלְבַב נִמְהָרִים יָבִין לָדָעַת; וּלְשׁוֹן עִלְּגִים, תְּמַהֵר לְדַבֵּר צָחוֹת׃"},{"number":5,"verse":"לֹא־יִקָּרֵא עוֹד לְנָבָל נָדִיב; וּלְכִילַי לֹא יֵאָמֵר שׁוֹעַ׃"},{"number":6,"verse":"כִּי נָבָל נְבָלָה יְדַבֵּר, וְלִבּוֹ יַעֲשֶׂה־אָוֶן; לַעֲשׂוֹת חֹנֶף, וּלְדַבֵּר אֶל־יְהוָה תּוֹעָה, לְהָרִיק נֶפֶשׁ רָעֵב, וּמַשְׁקֶה צָמֵא יַחְסִיר׃"},{"number":7,"verse":"וְכֵלַי כֵּלָיו רָעִים; הוּא זִמּוֹת יָעָץ, לְחַבֵּל עֲנָוִים (עֲנִיִּים) בְּאִמְרֵי־שֶׁקֶר, וּבְדַבֵּר אֶבְיוֹן מִשְׁפָּט׃"},{"number":8,"verse":"וְנָדִיב נְדִיבוֹת יָעָץ; וְהוּא עַל־נְדִיבוֹת יָקוּם׃ פ"},{"number":9,"verse":"נָשִׁים שַׁאֲנַנּוֹת, קֹמְנָה שְׁמַעְנָה קוֹלִי; בָּנוֹת בֹּטחוֹת, הַאְזֵנָּה אִמְרָתִי׃"},{"number":10,"verse":"יָמִים עַל־שָׁנָה, תִּרְגַּזְנָה בֹּטְחוֹת; כִּי כָּלָה בָצִיר, אֹסֶף בְּלִי יָבוֹא׃"},{"number":11,"verse":"חִרְדוּ שַׁאֲנַנּוֹת, רְגָזָה בֹּטְחוֹת; פְּשֹׁטָה וְעֹרָה, וַחֲגוֹרָה עַל־חֲלָצָיִם׃"},{"number":12,"verse":"עַל־שָׁדַיִם סֹפְדִים; עַל־שְׂדֵי־חֶמֶד עַל־גֶּפֶן פֹּרִיָּה׃"},{"number":13,"verse":"עַל אַדְמַת עַמִּי, קוֹץ שָׁמִיר תַּעֲלֶה; כִּי עַל־כָּל־בָּתֵּי מָשׂוֹשׂ, קִרְיָה עַלִּיזָה׃"},{"number":14,"verse":"כִּי־אַרְמוֹן נֻטָּשׁ, הֲמוֹן עִיר עֻזָּב; עֹפֶל וָבַחַן הָיָה בְעַד מְעָרוֹת עַד־עוֹלָם, מְשׂוֹשׂ פְּרָאִים מִרְעֵה עֲדָרִים׃"},{"number":15,"verse":"עַד־יֵעָרֶה עָלֵינוּ רוּחַ מִמָּרוֹם; וְהָיָה מִדְבָּר לַכַּרְמֶל, וְכַרְמֶל (וְהַכַּרְמֶל) לַיַּעַר יֵחָשֵׁב׃"},{"number":16,"verse":"וְשָׁכַן בַּמִּדְבָּר מִשְׁפָּט; וּצְדָקָה בַּכַּרְמֶל תֵּשֵׁב׃"},{"number":17,"verse":"וְהָיָה מַעֲשֵׂה הַצְּדָקָה שָׁלוֹם; וַעֲבֹדַת הַצְּדָקָה, הַשְׁקֵט וָבֶטַח עַד־עוֹלָם׃"},{"number":18,"verse":"וְיָשַׁב עַמִּי בִּנְוֵה שָׁלוֹם; וּבְמִשְׁכְּנוֹת מִבְטַחִים, וּבִמְנוּחֹת שַׁאֲנַנּוֹת׃"},{"number":19,"verse":"וּבָרַד בְּרֶדֶת הַיָּעַר; וּבַשִּׁפְלָה תִּשְׁפַּל הָעִיר׃"},{"number":20,"verse":"אַשְׁרֵיכֶם זֹרְעֵי עַל־כָּל־מָיִם; מְשַׁלְּחֵי רֶגֶל־הַשּׁוֹר וְהַחֲמוֹר׃ ס"}]}