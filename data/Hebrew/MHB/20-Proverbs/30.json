{"bibleAbbr":"MHB","bookName":"Proverbs","bookEnglishName":"Proverbs","chapterNumber":30,"verses":[{"number":1,"verse":"דִּבְרֵי אָגוּר בִּן־יָקֶה, הַמַּשָּׂא נְאֻם הַגֶּבֶר לְאִיתִיאֵל; לְאִיתִיאֵל וְאֻכָל׃"},{"number":2,"verse":"כִּי בַעַר אָנֹכִי מֵאִישׁ; וְלֹא־בִינַת אָדָם לִי׃"},{"number":3,"verse":"וְלֹא־לָמַדְתִּי חָכְמָה; וְדַעַת קְדֹשִׁים אֵדָע׃"},{"number":4,"verse":"מִי עָלָה־שָׁמַיִם וַיֵּרַד מִי אָסַף־רוּחַ בְּחָפְנָיו מִי צָרַר־מַיִם בַּשִּׂמְלָה, מִי הֵקִים כָּל־אַפְסֵי־אָרֶץ; מַה־שְּׁמוֹ וּמַה־שֶּׁם־בְּנוֹ, כִּי תֵדָע׃"},{"number":5,"verse":"כָּל־אִמְרַת אֱלוֹהַּ צְרוּפָה; מָגֵן הוּא, לַחֹסִים בּוֹ׃"},{"number":6,"verse":"אַל־תּוֹסְףְּ עַל־דְּבָרָיו; פֶּן־יוֹכִיחַ בְּךָ וְנִכְזָבְתָּ׃ פ"},{"number":7,"verse":"שְׁתַּיִם שָׁאַלְתִּי מֵאִתָּךְ; אַל־תִּמְנַע מִמֶּנִּי, בְּטֶרֶם אָמוּת׃"},{"number":8,"verse":"שָׁוְא וּדְבַר־כָּזָב הַרְחֵק מִמֶּנִּי, רֵאשׁ וָעֹשֶׁר אַל־תִּתֶּן־לִי; הַטְרִיפֵנִי, לֶחֶם חֻקִּי׃"},{"number":9,"verse":"פֶּן אֶשְׂבַּע וְכִחַשְׁתִּי וְאָמַרְתִּי, מִי יְהוָה וּפֶן־אִוָּרֵשׁ וְגָנַבְתִּי; וְתָפַשְׂתִּי, שֵׁם אֱלֹהָי׃ פ"},{"number":10,"verse":"אַל־תַּלְשֵׁן עֶבֶד אֶל־אֲדֹנוֹ (אֲדֹנָיו); פֶּן־יְקַלֶּלְךָ וְאָשָׁמְתָּ׃"},{"number":11,"verse":"דּוֹר אָבִיו יְקַלֵּל; וְאֶת־אִמּוֹ, לֹא יְבָרֵךְ׃"},{"number":12,"verse":"דּוֹר טָהוֹר בְּעֵינָיו; וּמִצֹּאָתוֹ, לֹא רֻחָץ׃"},{"number":13,"verse":"דּוֹר מָה־רָמוּ עֵינָיו; וְעַפְעַפָּיו, יִנָּשֵׂאוּ׃"},{"number":14,"verse":"דּוֹר חֲרָבוֹת שִׁנָּיו וּמַאֲכָלוֹת מְתַלְּעֹתָיו לֶאֱכֹל עֲנִיִּים מֵאֶרֶץ; וְאֶבְיוֹנִים, מֵאָדָם׃ פ"},{"number":15,"verse":"לַעֲלוּקָה שְׁתֵּי בָנוֹת הַב הַב שָׁלוֹשׁ הֵנָּה לֹא תִשְׂבַּעְנָה; אַרְבַּע, לֹא־אָמְרוּ הוֹן׃"},{"number":16,"verse":"שְׁאוֹל וְעֹצֶר רָחַם אֶרֶץ לֹא־שָׂבְעָה מַּיִם; וְאֵשׁ, לֹא־אָמְרָה הוֹן׃"},{"number":17,"verse":"עַיִן תִּלְעַג לְאָב וְתָבוּז לִיקֲּהַת־אֵם יִקְּרוּהָ עֹרְבֵי־נַחַל; וְיֹאכְלוּהָ בְנֵי־נָשֶׁר׃ פ"},{"number":18,"verse":"שְׁלֹשָׁה הֵמָּה נִפְלְאוּ מִמֶּנִּי; וְאַרְבָּע (וְאַרְבָּעָה), לֹא יְדַעְתִּים׃"},{"number":19,"verse":"דֶּרֶךְ הַנֶּשֶׁר בַּשָּׁמַיִם דֶּרֶךְ נָחָשׁ, עֲלֵי צוּר דֶּרֶךְ־אֳנִיָּה בְלֶב־יָם; וְדֶרֶךְ גֶּבֶר בְּעַלְמָה׃"},{"number":20,"verse":"כֵּן דֶּרֶךְ אִשָּׁה, מְנָאָפֶת אָכְלָה וּמָחֲתָה פִיהָ; וְאָמְרָה, לֹא־פָעַלְתִּי אָוֶן׃ פ"},{"number":21,"verse":"תַּחַת שָׁלוֹשׁ רָגְזָה אֶרֶץ; וְתַחַת אַרְבַּע, לֹא־תוּכַל שְׂאֵת׃"},{"number":22,"verse":"תַּחַת־עֶבֶד כִּי יִמְלוֹךְ; וְנָבָל, כִּי יִשְׂבַּע־לָחֶם׃"},{"number":23,"verse":"תַּחַת שְׂנוּאָה כִּי תִבָּעֵל; וְשִׁפְחָה, כִּי־תִירַשׁ גְּבִרְתָּהּ׃ פ"},{"number":24,"verse":"אַרְבָּעָה הֵם קְטַנֵּי־אָרֶץ; וְהֵמָּה, חֲכָמִים מְחֻכָּמִים׃"},{"number":25,"verse":"הַנְּמָלִים עַם לֹא־עָז; וַיָּכִינוּ בַקַּיִץ לַחְמָם׃"},{"number":26,"verse":"שְׁפַנִּים עַם לֹא־עָצוּם; וַיָּשִׂימוּ בַסֶּלַע בֵּיתָם׃"},{"number":27,"verse":"מֶלֶךְ אֵין לָאַרְבֶּה; וַיֵּצֵא חֹצֵץ כֻּלּוֹ׃"},{"number":28,"verse":"שְׂמָמִית בְּיָדַיִם תְּתַפֵּשׂ; וְהִיא, בְּהֵיכְלֵי מֶלֶךְ׃ פ"},{"number":29,"verse":"שְׁלֹשָׁה הֵמָּה מֵיטִיבֵי צָעַד; וְאַרְבָּעָה, מֵיטִבֵי לָכֶת׃"},{"number":30,"verse":"לַיִשׁ גִּבּוֹר בַּבְּהֵמָה; וְלֹא־יָשׁוּב, מִפְּנֵי־כֹל׃"},{"number":31,"verse":"זַרְזִיר מָתְנַיִם אוֹ־תָיִשׁ; וּמֶלֶךְ, אַלְקוּם עִמּוֹ׃"},{"number":32,"verse":"אִם־נָבַלְתָּ בְהִתְנַשֵּׂא; וְאִם־זַמּוֹתָ, יָד לְפֶה׃"},{"number":33,"verse":"כִּי מִיץ חָלָב יוֹצִיא חֶמְאָה, וּמִיץ־אַף יוֹצִיא דָם; וּמִיץ אַפַּיִם, יוֹצִיא רִיב׃ פ"}]}