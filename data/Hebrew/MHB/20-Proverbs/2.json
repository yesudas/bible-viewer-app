{"bibleAbbr":"MHB","bookName":"Proverbs","bookEnglishName":"Proverbs","chapterNumber":2,"verses":[{"number":1,"verse":"בְּנִי אִם־תִּקַּח אֲמָרָי; וּמִצְוֹתַי, תִּצְפֹּן אִתָּךְ׃"},{"number":2,"verse":"לְהַקְשִׁיב לַחָכְמָה אָזְנֶךָ; תַּטֶּה לִבְּךָ, לַתְּבוּנָה׃"},{"number":3,"verse":"כִּי אִם לַבִּינָה תִקְרָא; לַתְּבוּנָה, תִּתֵּן קוֹלֶךָ׃"},{"number":4,"verse":"אִם־תְּבַקְשֶׁנָּה כַכָּסֶף; וְכַמַּטְמוֹנִים תַּחְפְּשֶׂנָּה׃"},{"number":5,"verse":"אָז, תָּבִין יִרְאַת יְהוָה; וְדַעַת אֱלֹהִים תִּמְצָא׃"},{"number":6,"verse":"כִּי־יְהוָה יִתֵּן חָכְמָה; מִפִּיו, דַּעַת וּתְבוּנָה׃"},{"number":7,"verse":"וְצָפַן (יִצְפֹּן) לַיְשָׁרִים תּוּשִׁיָּה; מָגֵן, לְהֹלְכֵי תֹם׃"},{"number":8,"verse":"לִנְצֹר אָרְחוֹת מִשְׁפָּט; וְדֶרֶךְ חֲסִידוֹ (חֲסִידָיו) יִשְׁמֹר׃"},{"number":9,"verse":"אָז, תָּבִין צֶדֶק וּמִשְׁפָּט; וּמֵישָׁרִים, כָּל־מַעְגַּל־טוֹב׃"},{"number":10,"verse":"כִּי־תָבוֹא חָכְמָה בְלִבֶּךָ; וְדַעַת, לְנַפְשְׁךָ יִנְעָם׃"},{"number":11,"verse":"מְזִמָּה תִּשְׁמֹר עָלֶיךָ, תְּבוּנָה תִנְצְרֶכָּה׃"},{"number":12,"verse":"לְהַצִּילְךָ מִדֶּרֶךְ רָע; מֵאִישׁ, מְדַבֵּר תַּהְפֻּכוֹת׃"},{"number":13,"verse":"הַעֹזְבִים אָרְחוֹת יֹשֶׁר; לָלֶכֶת, בְּדַרְכֵי־חֹשֶׁךְ׃"},{"number":14,"verse":"הַשְּׂמֵחִים לַעֲשׂוֹת רָע; יָגִילוּ, בְּתַהְפֻּכוֹת רָע׃"},{"number":15,"verse":"אֲשֶׁר אָרְחֹתֵיהֶם עִקְּשִׁים; וּנְלוֹזִים, בְּמַעְגְּלוֹתָם׃"},{"number":16,"verse":"לְהַצִּילְךָ מֵאִשָּׁה זָרָה; מִנָּכְרִיָּה, אֲמָרֶיהָ הֶחֱלִיקָה׃"},{"number":17,"verse":"הַעֹזֶבֶת אַלּוּף נְעוּרֶיהָ; וְאֶת־בְּרִית אֱלֹהֶיהָ שָׁכֵחָה׃"},{"number":18,"verse":"כִּי שָׁחָה אֶל־מָוֶת בֵּיתָהּ; וְאֶל־רְפָאִים, מַעְגְּלֹתֶיהָ׃"},{"number":19,"verse":"כָּל־בָּאֶיהָ לֹא יְשׁוּבוּן; וְלֹא־יַשִּׂיגוּ, אָרְחוֹת חַיִּים׃"},{"number":20,"verse":"לְמַעַן, תֵּלֵךְ בְּדֶרֶךְ טוֹבִים; וְאָרְחוֹת צַדִּיקִים תִּשְׁמֹר׃"},{"number":21,"verse":"כִּי־יְשָׁרִים יִשְׁכְּנוּ־אָרֶץ; וּתְמִימִים, יִוָּתְרוּ בָהּ׃"},{"number":22,"verse":"וּרְשָׁעִים מֵאֶרֶץ יִכָּרֵתוּ; וּבוֹגְדִים, יִסְּחוּ מִמֶּנָּה׃ פ"}]}