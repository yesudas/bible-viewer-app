{"bibleAbbr":"MHB","bookName":"Proverbs","bookEnglishName":"Proverbs","chapterNumber":31,"verses":[{"number":1,"verse":"דִּבְרֵי לְמוּאֵל מֶלֶךְ; מַשָּׂא, אֲשֶׁר־יִסְּרַתּוּ אִמּוֹ׃"},{"number":2,"verse":"מַה־בְּרִי וּמַה־בַּר־בִּטְנִי; וּמֶה בַּר־נְדָרָי׃"},{"number":3,"verse":"אַל־תִּתֵּן לַנָּשִׁים חֵילֶךָ; וּדְרָכֶיךָ, לַמְחוֹת מְלָכִין׃"},{"number":4,"verse":"אַל לַמְלָכִים לְמוֹאֵל, אַל לַמְלָכִים שְׁתוֹ־יָיִן; וּלְרוֹזְנִים, אוֹ (אֵי) שֵׁכָר׃"},{"number":5,"verse":"פֶּן־יִשְׁתֶּה וְיִשְׁכַּח מְחֻקָּק; וִישַׁנֶּה דִּין כָּל־בְּנֵי־עֹנִי׃"},{"number":6,"verse":"תְּנוּ־שֵׁכָר לְאוֹבֵד; וְיַיִן לְמָרֵי נָפֶשׁ׃"},{"number":7,"verse":"יִשְׁתֶּה וְיִשְׁכַּח רִישׁוֹ; וַעֲמָלוֹ, לֹא יִזְכָּר־עוֹד׃"},{"number":8,"verse":"פְּתַח־פִּיךָ לְאִלֵּם; אֶל־דִּין, כָּל־בְּנֵי חֲלוֹף׃"},{"number":9,"verse":"פְּתַח־פִּיךָ שְׁפָט־צֶדֶק; וְדִין, עָנִי וְאֶבְיוֹן׃ פ"},{"number":10,"verse":"אֵשֶׁת־חַיִל מִי יִמְצָא; וְרָחֹק מִפְּנִינִים מִכְרָהּ׃"},{"number":11,"verse":"בָּטַח בָּהּ לֵב בַּעְלָהּ; וְשָׁלָל, לֹא יֶחְסָר׃"},{"number":12,"verse":"גְּמָלַתְהוּ טוֹב וְלֹא־רָע; כֹּל, יְמֵי חַיֶּיה׃"},{"number":13,"verse":"דָּרְשָׁה צֶמֶר וּפִשְׁתִּים; וַתַּעַשׂ, בְּחֵפֶץ כַּפֶּיהָ׃"},{"number":14,"verse":"הָיְתָה כָּאֳנִיּוֹת סוֹחֵר; מִמֶּרְחָק, תָּבִיא לַחְמָהּ׃"},{"number":15,"verse":"וַתָּקָם בְּעוֹד לַיְלָה, וַתִּתֵּן טֶרֶף לְבֵיתָהּ; וְחֹק, לְנַעֲרֹתֶיהָ׃"},{"number":16,"verse":"זָמְמָה שָׂדֶה וַתִּקָּחֵהוּ; מִפְּרִי כַפֶּיהָ, נְטַע (נָטְעָה) כָּרֶם׃"},{"number":17,"verse":"חָגְרָה בְעוֹז מָתְנֶיהָ; וַתְּאַמֵּץ, זְרֹעוֹתֶיהָ׃"},{"number":18,"verse":"טָעֲמָה כִּי־טוֹב סַחְרָהּ; לֹא־יִכְבֶּה בַלַּיִל (בַלַּיְלָה) נֵרָהּ׃"},{"number":19,"verse":"יָדֶיהָ שִׁלְּחָה בַכִּישׁוֹר; וְכַפֶּיהָ, תָּמְכוּ פָלֶךְ׃"},{"number":20,"verse":"כַּפָּהּ פָּרְשָׂה לֶעָנִי; וְיָדֶיהָ, שִׁלְּחָה לָאֶבְיוֹן׃"},{"number":21,"verse":"לֹא־תִירָא לְבֵיתָהּ מִשָּׁלֶג; כִּי כָל־בֵּיתָהּ, לָבֻשׁ שָׁנִים׃"},{"number":22,"verse":"מַרְבַדִּים עָשְׂתָה־לָּהּ; שֵׁשׁ וְאַרְגָּמָן לְבוּשָׁהּ׃"},{"number":23,"verse":"נוֹדָע בַּשְּׁעָרִים בַּעְלָהּ; בְּשִׁבְתּוֹ, עִם־זִקְנֵי־אָרֶץ׃"},{"number":24,"verse":"סָדִין עָשְׂתָה וַתִּמְכֹּר; וַחֲגוֹר, נָתְנָה לַכְּנַעֲנִי׃"},{"number":25,"verse":"עֹז־וְהָדָר לְבוּשָׁהּ; וַתִּשְׂחַק, לְיוֹם אַחֲרוֹן׃"},{"number":26,"verse":"פִּיהָ פָּתְחָה בְחָכְמָה; וְתוֹרַת־חֶסֶד, עַל־לְשׁוֹנָהּ׃"},{"number":27,"verse":"צוֹפִיָּה הֲלִיכוֹת בֵּיתָהּ; וְלֶחֶם עַצְלוּת, לֹא תֹאכֵל׃"},{"number":28,"verse":"קָמוּ בָנֶיהָ וַיְאַשְּׁרוּהָ; בַּעְלָהּ, וַיְהַלְלָהּ׃"},{"number":29,"verse":"רַבּוֹת בָּנוֹת עָשׂוּ חָיִל; וְאַתְּ, עָלִית עַל־כֻּלָּנָה׃"},{"number":30,"verse":"שֶׁקֶר הַחֵן וְהֶבֶל הַיֹּפִי; אִשָּׁה יִרְאַת־יְהוָה, הִיא תִתְהַלָּל׃"},{"number":31,"verse":"תְּנוּ־לָהּ מִפְּרִי יָדֶיהָ; וִיהַלְלוּהָ בַשְּׁעָרִים מַעֲשֶׂיהָ׃"}]}