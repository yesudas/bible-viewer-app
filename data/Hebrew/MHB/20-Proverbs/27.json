{"bibleAbbr":"MHB","bookName":"Proverbs","bookEnglishName":"Proverbs","chapterNumber":27,"verses":[{"number":1,"verse":"אַל־תִּתְהַלֵּל בְּיוֹם מָחָר; כִּי לֹא־תֵדַע, מַה־יֵּלֶד יוֹם׃"},{"number":2,"verse":"יְהַלֶּלְךָ זָר וְלֹא־פִיךָ; נָכְרִי, וְאַל־שְׂפָתֶיךָ׃"},{"number":3,"verse":"כֹּבֶד־אֶבֶן וְנֵטֶל הַחוֹל; וְכַעַס אֱוִיל, כָּבֵד מִשְּׁנֵיהֶם׃"},{"number":4,"verse":"אַכְזְרִיּוּת חֵמָה וְשֶׁטֶף אָף; וּמִי יַעֲמֹד לִפְנֵי קִנְאָה׃"},{"number":5,"verse":"טוֹבָה תּוֹכַחַת מְגֻלָּה; מֵאַהֲבָה מְסֻתָּרֶת׃"},{"number":6,"verse":"נֶאֱמָנִים פִּצְעֵי אוֹהֵב; וְנַעְתָּרוֹת, נְשִׁיקוֹת שׂוֹנֵא׃"},{"number":7,"verse":"נֶפֶשׁ שְׂבֵעָה תָּבוּס נֹפֶת; וְנֶפֶשׁ רְעֵבָה, כָּל־מַר מָתוֹק׃"},{"number":8,"verse":"כְּצִפּוֹר נוֹדֶדֶת מִן־קִנָּהּ; כֵּן־אִישׁ, נוֹדֵד מִמְּקוֹמוֹ׃"},{"number":9,"verse":"שֶׁמֶן וּקְטֹרֶת יְשַׂמַּח־לֵב; וּמֶתֶק רֵעֵהוּ, מֵעֲצַת־נָפֶשׁ׃"},{"number":10,"verse":"רֵעֲךָ וְרֵעֶה (וְרֵעַ) אָבִיךָ אַל־תַּעֲזֹב, וּבֵית אָחִיךָ, אַל־תָּבוֹא בְּיוֹם אֵידֶךָ; טוֹב שָׁכֵן קָרוֹב, מֵאָח רָחוֹק׃"},{"number":11,"verse":"חֲכַם בְּנִי וְשַׂמַּח לִבִּי; וְאָשִׁיבָה חֹרְפִי דָבָר׃"},{"number":12,"verse":"עָרוּם רָאָה רָעָה נִסְתָּר; פְּתָאיִם, עָבְרוּ נֶעֱנָשׁוּ׃"},{"number":13,"verse":"קַח־בִּגְדוֹ כִּי־עָרַב זָר; וּבְעַד נָכְרִיָּה חַבְלֵהוּ׃"},{"number":14,"verse":"מְבָרֵךְ רֵעֵהוּ בְּקוֹל גָּדוֹל בַּבֹּקֶר הַשְׁכֵּים; קְלָלָה, תֵּחָשֶׁב לוֹ׃"},{"number":15,"verse":"דֶּלֶף טוֹרֵד בְּיוֹם סַגְרִיר; וְאֵשֶׁת מִדוֹנִים (מִדְיָנִים), נִשְׁתָּוָה׃"},{"number":16,"verse":"צֹפְנֶיהָ צָפַן־רוּחַ; וְשֶׁמֶן יְמִינוֹ יִקְרָא׃"},{"number":17,"verse":"בַּרְזֶל בְּבַרְזֶל יָחַד; וְאִישׁ, יַחַד פְּנֵי־רֵעֵהוּ׃"},{"number":18,"verse":"נֹצֵר תְּאֵנָה יֹאכַל פִּרְיָהּ; וְשֹׁמֵר אֲדֹנָיו יְכֻבָּד׃"},{"number":19,"verse":"כַּמַּיִם הַפָּנִים לַפָּנִים; כֵּן לֵב־הָאָדָם, לָאָדָם׃"},{"number":20,"verse":"שְׁאוֹל וַאֲבַדֹּה (וַאֲבַדּוֹ) לֹא תִשְׂבַּעְנָה; וְעֵינֵי הָאָדָם, לֹא תִשְׂבַּעְנָה׃"},{"number":21,"verse":"מַצְרֵף לַכֶּסֶף וְכוּר לַזָּהָב; וְאִישׁ, לְפִי מַהֲלָלוֹ׃"},{"number":22,"verse":"אִם תִּכְתּוֹשׁ־אֶת־הָאֱוִיל בַּמַּכְתֵּשׁ בְּתוֹךְ הָרִיפוֹת בַּעֱלִי; לֹא־תָסוּר מֵעָלָיו, אִוַּלְתּוֹ׃ פ"},{"number":23,"verse":"יָדֹעַ תֵּדַע פְּנֵי צֹאנֶךָ; שִׁית לִבְּךָ, לַעֲדָרִים׃"},{"number":24,"verse":"כִּי לֹא לְעוֹלָם חֹסֶן; וְאִם־נֵזֶר, לְדוֹר דוֹר (וָדוֹר)׃"},{"number":25,"verse":"גָּלָה חָצִיר וְנִרְאָה־דֶשֶׁא; וְנֶאֶסְפוּ, עִשְּׂבוֹת הָרִים׃"},{"number":26,"verse":"כְּבָשִׂים לִלְבוּשֶׁךָ; וּמְחִיר שָׂדֶה, עַתּוּדִים׃"},{"number":27,"verse":"וְדֵי חֲלֵב עִזִּים, לְלַחְמְךָ לְלֶחֶם בֵּיתֶךָ; וְחַיִּים, לְנַעֲרוֹתֶיךָ׃"}]}