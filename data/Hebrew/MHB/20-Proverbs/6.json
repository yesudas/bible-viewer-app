{"bibleAbbr":"MHB","bookName":"Proverbs","bookEnglishName":"Proverbs","chapterNumber":6,"verses":[{"number":1,"verse":"בְּנִי אִם־עָרַבְתָּ לְרֵעֶךָ; תָּקַעְתָּ לַזָּר כַּפֶּיךָ׃"},{"number":2,"verse":"נוֹקַשְׁתָּ בְאִמְרֵי־פִיךָ; נִלְכַּדְתָּ, בְּאִמְרֵי־פִיךָ׃"},{"number":3,"verse":"עֲשֵׂה זֹאת אֵפוֹא בְּנִי וְהִנָּצֵל, כִּי בָאתָ בְכַף־רֵעֶךָ; לֵךְ הִתְרַפֵּס, וּרְהַב רֵעֶיךָ׃"},{"number":4,"verse":"אַל־תִּתֵּן שֵׁנָה לְעֵינֶיךָ; וּתְנוּמָה, לְעַפְעַפֶּיךָ׃"},{"number":5,"verse":"הִנָּצֵל כִּצְבִי מִיָּד; וּכְצִפּוֹר, מִיַּד יָקוּשׁ׃ פ"},{"number":6,"verse":"לֵךְ־אֶל־נְמָלָה עָצֵל; רְאֵה דְרָכֶיהָ וַחֲכָם׃"},{"number":7,"verse":"אֲשֶׁר אֵין־לָהּ קָצִין, שֹׁטֵר וּמֹשֵׁל׃"},{"number":8,"verse":"תָּכִין בַּקַּיִץ לַחְמָהּ; אָגְרָה בַקָּצִיר, מַאֲכָלָהּ׃"},{"number":9,"verse":"עַד־מָתַי עָצֵל תִּשְׁכָּב; מָתַי, תָּקוּם מִשְּׁנָתֶךָ׃"},{"number":10,"verse":"מְעַט שֵׁנוֹת מְעַט תְּנוּמוֹת; מְעַט חִבֻּק יָדַיִם לִשְׁכָּב׃"},{"number":11,"verse":"וּבָא־כִמְהַלֵּךְ רֵאשֶׁךָ; וּמַחְסֹרְךָ, כְּאִישׁ מָגֵן׃ פ"},{"number":12,"verse":"אָדָם בְּלִיַּעַל אִישׁ אָוֶן; הוֹלֵךְ, עִקְּשׁוּת פֶּה׃"},{"number":13,"verse":"קֹרֵץ בְּעֵינָיו מֹלֵל בְּרַגְלָו; מֹרֶה, בְּאֶצְבְּעֹתָיו׃"},{"number":14,"verse":"תַּהְפֻּכוֹת בְּלִבּוֹ, חֹרֵשׁ רָע בְּכָל־עֵת; מְדָנִים (מִדְיָנִים) יְשַׁלֵּחַ׃"},{"number":15,"verse":"עַל־כֵּן, פִּתְאֹם יָבוֹא אֵידוֹ; פֶּתַע יִשָּׁבֵר, וְאֵין מַרְפֵּא׃ פ"},{"number":16,"verse":"שֶׁשׁ־הֵנָּה שָׂנֵא יְהוָה; וְשֶׁבַע, תּוֹעֲבוֹת (תּוֹעֲבַת) נַפְשׁוֹ׃"},{"number":17,"verse":"עֵינַיִם רָמוֹת לְשׁוֹן שָׁקֶר; וְיָדַיִם, שֹׁפְכוֹת דָּם־נָקִי׃"},{"number":18,"verse":"לֵב, חֹרֵשׁ מַחְשְׁבוֹת אָוֶן; רַגְלַיִם מְמַהֲרוֹת, לָרוּץ לָרָעָה׃"},{"number":19,"verse":"יָפִיחַ כְּזָבִים עֵד שָׁקֶר; וּמְשַׁלֵּחַ מְדָנִים, בֵּין אַחִים׃ פ"},{"number":20,"verse":"נְצֹר בְּנִי מִצְוַת אָבִיךָ; וְאַל־תִּטֹּשׁ, תּוֹרַת אִמֶּךָ׃"},{"number":21,"verse":"קָשְׁרֵם עַל־לִבְּךָ תָמִיד; עָנְדֵם, עַל־גַּרְגְּרֹתֶךָ׃"},{"number":22,"verse":"בְּהִתְהַלֶּכְךָ תַּנְחֶה אֹתָךְ, בְּשָׁכְבְּךָ תִּשְׁמֹר עָלֶיךָ; וַהֲקִיצוֹתָ, הִיא תְשִׂיחֶךָ׃"},{"number":23,"verse":"כִּי נֵר מִצְוָה וְתוֹרָה אוֹר; וְדֶרֶךְ חַיִּים, תּוֹכְחוֹת מוּסָר׃"},{"number":24,"verse":"לִשְׁמָרְךָ מֵאֵשֶׁת רָע; מֵחֶלְקַת, לָשׁוֹן נָכְרִיָּה׃"},{"number":25,"verse":"אַל־תַּחְמֹד יָפְיָהּ בִּלְבָבֶךָ; וְאַל־תִּקָּחֲךָ, בְּעַפְעַפֶּיהָ׃"},{"number":26,"verse":"כִּי בְעַד־אִשָּׁה זוֹנָה, עַד־כִּכַּר לָחֶם וְאֵשֶׁת אִישׁ; נֶפֶשׁ יְקָרָה תָצוּד׃ פ"},{"number":27,"verse":"הֲיַחְתֶּה אִישׁ אֵשׁ בְּחֵיקוֹ; וּבְגָדָיו, לֹא תִשָּׂרַפְנָה׃"},{"number":28,"verse":"אִם־יְהַלֵּךְ אִישׁ עַל־הַגֶּחָלִים; וְרַגְלָיו, לֹא תִכָּוֶינָה׃"},{"number":29,"verse":"כֵּן, הַבָּא אֶל־אֵשֶׁת רֵעֵהוּ; לֹא יִנָּקֶה, כָּל־הַנֹּגֵעַ בָּהּ׃"},{"number":30,"verse":"לֹא־יָבוּזוּ לַגַּנָּב כִּי יִגְנוֹב; לְמַלֵּא נַפְשׁוֹ, כִּי יִרְעָב׃"},{"number":31,"verse":"וְנִמְצָא יְשַׁלֵּם שִׁבְעָתָיִם; אֶת־כָּל־הוֹן בֵּיתוֹ יִתֵּן׃"},{"number":32,"verse":"נֹאֵף אִשָּׁה חֲסַר־לֵב; מַשְׁחִית נַפְשׁוֹ, הוּא יַעֲשֶׂנָּה׃"},{"number":33,"verse":"נֶגַע־וְקָלוֹן יִמְצָא; וְחֶרְפָּתוֹ, לֹא תִמָּחֶה׃"},{"number":34,"verse":"כִּי־קִנְאָה חֲמַת־גָּבֶר; וְלֹא־יַחְמוֹל, בְּיוֹם נָקָם׃"},{"number":35,"verse":"לֹא־יִשָּׂא פְּנֵי כָל־כֹּפֶר; וְלֹא־יֹאבֶה, כִּי תַרְבֶּה־שֹׁחַד׃ פ"}]}