{"bibleAbbr":"MHB","bookName":"Proverbs","bookEnglishName":"Proverbs","chapterNumber":21,"verses":[{"number":1,"verse":"פַּלְגֵי־מַיִם לֶב־מֶלֶךְ בְּיַד־יְהוָה; עַל־כָּל־אֲשֶׁר יַחְפֹּץ יַטֶּנּוּ׃"},{"number":2,"verse":"כָּל־דֶּרֶךְ־אִישׁ יָשָׁר בְּעֵינָיו; וְתֹכֵן לִבּוֹת יְהוָה׃"},{"number":3,"verse":"עֲשֹׂה צְדָקָה וּמִשְׁפָּט; נִבְחָר לַיהוָה מִזָּבַח׃"},{"number":4,"verse":"רוּם־עֵינַיִם וּרְחַב־לֵב; נִר רְשָׁעִים חַטָּאת׃"},{"number":5,"verse":"מַחְשְׁבוֹת חָרוּץ אַךְ־לְמוֹתָר; וְכָל־אָץ, אַךְ־לְמַחְסוֹר׃"},{"number":6,"verse":"פֹּעַל אוֹצָרוֹת בִּלְשׁוֹן שָׁקֶר; הֶבֶל נִדָּף, מְבַקְשֵׁי־מָוֶת׃"},{"number":7,"verse":"שֹׁד־רְשָׁעִים יְגוֹרֵם; כִּי מֵאֲנוּ, לַעֲשׂוֹת מִשְׁפָּט׃"},{"number":8,"verse":"הֲפַכְפַּךְ דֶּרֶךְ אִישׁ וָזָר; וְזַךְ, יָשָׁר פָּעֳלוֹ׃"},{"number":9,"verse":"טוֹב, לָשֶׁבֶת עַל־פִּנַּת־גָּג; מֵאֵשֶׁת מִדְיָנִים, וּבֵית חָבֶר׃"},{"number":10,"verse":"נֶפֶשׁ רָשָׁע אִוְּתָה־רָע; לֹא־יֻחַן בְּעֵינָיו רֵעֵהוּ׃"},{"number":11,"verse":"בַּעְנָשׁ־לֵץ יֶחְכַּם־פֶּתִי; וּבְהַשְׂכִּיל לְחָכָם, יִקַּח־דָּעַת׃"},{"number":12,"verse":"מַשְׂכִּיל צַדִּיק לְבֵית רָשָׁע; מְסַלֵּף רְשָׁעִים לָרָע׃"},{"number":13,"verse":"אֹטֵם אָזְנוֹ מִזַּעֲקַת־דָּל; גַּם־הוּא יִקְרָא, וְלֹא יֵעָנֶה׃"},{"number":14,"verse":"מַתָּן בַּסֵּתֶר יִכְפֶּה־אָף; וְשֹׁחַד בַּחֵק, חֵמָה עַזָּה׃"},{"number":15,"verse":"שִׂמְחָה לַצַּדִּיק עֲשׂוֹת מִשְׁפָּט; וּמְחִתָּה, לְפֹעֲלֵי אָוֶן׃"},{"number":16,"verse":"אָדָם, תּוֹעֶה מִדֶּרֶךְ הַשְׂכֵּל; בִּקְהַל רְפָאִים יָנוּחַ׃"},{"number":17,"verse":"אִישׁ מַחְסוֹר אֹהֵב שִׂמְחָה; אֹהֵב יַיִן־וָשֶׁמֶן, לֹא יַעֲשִׁיר׃"},{"number":18,"verse":"כֹּפֶר לַצַּדִּיק רָשָׁע; וְתַחַת יְשָׁרִים בּוֹגֵד׃"},{"number":19,"verse":"טוֹב, שֶׁבֶת בְּאֶרֶץ־מִדְבָּר; מֵאֵשֶׁת מְדוֹנִים (מִדְיָנִים) וָכָעַס׃"},{"number":20,"verse":"אוֹצָר נֶחְמָד וָשֶׁמֶן בִּנְוֵה חָכָם; וּכְסִיל אָדָם יְבַלְּעֶנּוּ׃"},{"number":21,"verse":"רֹדֵף צְדָקָה וָחָסֶד; יִמְצָא חַיִּים, צְדָקָה וְכָבוֹד׃"},{"number":22,"verse":"עִיר גִּבֹּרִים עָלָה חָכָם; וַיֹּרֶד, עֹז מִבְטֶחָה׃"},{"number":23,"verse":"שֹׁמֵר פִּיו וּלְשׁוֹנוֹ; שֹׁמֵר מִצָּרוֹת נַפְשׁוֹ׃"},{"number":24,"verse":"זֵד יָהִיר לֵץ שְׁמוֹ; עוֹשֶׂה, בְּעֶבְרַת זָדוֹן׃"},{"number":25,"verse":"תַּאֲוַת עָצֵל תְּמִיתֶנּוּ; כִּי־מֵאֲנוּ יָדָיו לַעֲשׂוֹת׃"},{"number":26,"verse":"כָּל־הַיּוֹם הִתְאַוָּה תַאֲוָה; וְצַדִּיק יִתֵּן, וְלֹא יַחְשֹׂךְ׃"},{"number":27,"verse":"זֶבַח רְשָׁעִים תּוֹעֵבָה; אַף, כִּי־בְזִמָּה יְבִיאֶנּוּ׃"},{"number":28,"verse":"עֵד־כְּזָבִים יֹאבֵד; וְאִישׁ שׁוֹמֵעַ, לָנֶצַח יְדַבֵּר׃"},{"number":29,"verse":"הֵעֵז אִישׁ רָשָׁע בְּפָנָיו; וְיָשָׁר, הוּא יָכִין (יָבִין) דְּרָכָיו (דַּרְכּוֹ)׃"},{"number":30,"verse":"אֵין חָכְמָה וְאֵין תְּבוּנָה; וְאֵין עֵצָה, לְנֶגֶד יְהוָה׃ פ"},{"number":31,"verse":"סוּס, מוּכָן לְיוֹם מִלְחָמָה; וְלַיהוָה, הַתְּשׁוּעָה׃"}]}