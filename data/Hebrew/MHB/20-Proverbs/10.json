{"bibleAbbr":"MHB","bookName":"Proverbs","bookEnglishName":"Proverbs","chapterNumber":10,"verses":[{"number":1,"verse":"מִשְׁלֵי, שְׁלֹמֹה פ בֵּן חָכָם יְשַׂמַּח־אָב; וּבֵן כְּסִיל, תּוּגַת אִמּוֹ׃"},{"number":2,"verse":"לֹא־יוֹעִילוּ אוֹצְרוֹת רֶשַׁע; וּצְדָקָה, תַּצִּיל מִמָּוֶת׃"},{"number":3,"verse":"לֹא־יַרְעִיב יְהוָה נֶפֶשׁ צַדִּיק; וְהַוַּת רְשָׁעִים יֶהְדֹּף׃"},{"number":4,"verse":"רָאשׁ, עֹשֶׂה כַף־רְמִיָּה; וְיַד חָרוּצִים תַּעֲשִׁיר׃"},{"number":5,"verse":"אֹגֵר בַּקַּיִץ בֵּן מַשְׂכִּיל; נִרְדָּם בַּקָּצִיר, בֵּן מֵבִישׁ׃"},{"number":6,"verse":"בְּרָכוֹת לְרֹאשׁ צַדִּיק; וּפִי רְשָׁעִים, יְכַסֶּה חָמָס׃"},{"number":7,"verse":"זֵכֶר צַדִּיק לִבְרָכָה; וְשֵׁם רְשָׁעִים יִרְקָב׃"},{"number":8,"verse":"חֲכַם־לֵב יִקַּח מִצְוֹת; וֶאֱוִיל שְׂפָתַיִם, יִלָּבֵט׃"},{"number":9,"verse":"הוֹלֵךְ בַּתֹּם יֵלֶךְ בֶּטַח; וּמְעַקֵּשׁ דְּרָכָיו, יִוָּדֵעַ׃"},{"number":10,"verse":"קֹרֵץ עַיִן יִתֵּן עַצָּבֶת; וֶאֱוִיל שְׂפָתַיִם, יִלָּבֵט׃"},{"number":11,"verse":"מְקוֹר חַיִּים פִּי צַדִּיק; וּפִי רְשָׁעִים, יְכַסֶּה חָמָס׃"},{"number":12,"verse":"שִׂנְאָה תְּעוֹרֵר מְדָנִים; וְעַל כָּל־פְּשָׁעִים, תְּכַסֶּה אַהֲבָה׃"},{"number":13,"verse":"בְּשִׂפְתֵי נָבוֹן תִּמָּצֵא חָכְמָה; וְשֵׁבֶט, לְגֵו חֲסַר־לֵב׃"},{"number":14,"verse":"חֲכָמִים יִצְפְּנוּ־דָעַת; וּפִי־אֱוִיל מְחִתָּה קְרֹבָה׃"},{"number":15,"verse":"הוֹן עָשִׁיר קִרְיַת עֻזּוֹ; מְחִתַּת דַּלִּים רֵישָׁם׃"},{"number":16,"verse":"פְּעֻלַּת צַדִּיק לְחַיִּים; תְּבוּאַת רָשָׁע לְחַטָּאת׃"},{"number":17,"verse":"אֹרַח לְחַיִּים שׁוֹמֵר מוּסָר; וְעוֹזֵב תּוֹכַחַת מַתְעֶה׃"},{"number":18,"verse":"מְכַסֶּה שִׂנְאָה שִׂפְתֵי־שָׁקֶר; וּמוֹצִא דִבָּה, הוּא כְסִיל׃"},{"number":19,"verse":"בְּרֹב דְּבָרִים לֹא יֶחְדַּל־פָּשַׁע; וְחֹשֵׂךְ שְׂפָתָיו מַשְׂכִּיל׃"},{"number":20,"verse":"כֶּסֶף נִבְחָר לְשׁוֹן צַדִּיק; לֵב רְשָׁעִים כִּמְעָט׃"},{"number":21,"verse":"שִׂפְתֵי צַדִּיק יִרְעוּ רַבִּים; וֶאֱוִילִים, בַּחֲסַר־לֵב יָמוּתוּ׃"},{"number":22,"verse":"בִּרְכַּת יְהוָה הִיא תַעֲשִׁיר; וְלֹא־יוֹסִף עֶצֶב עִמָּהּ׃"},{"number":23,"verse":"כִּשְׂחוֹק לִכְסִיל עֲשׂוֹת זִמָּה; וְחָכְמָה, לְאִישׁ תְּבוּנָה׃"},{"number":24,"verse":"מְגוֹרַת רָשָׁע הִיא תְבוֹאֶנּוּ; וְתַאֲוַת צַדִּיקִים יִתֵּן׃"},{"number":25,"verse":"כַּעֲבוֹר סוּפָה וְאֵין רָשָׁע; וְצַדִּיק, יְסוֹד עוֹלָם׃"},{"number":26,"verse":"כַּחֹמֶץ לַשִּׁנַּיִם, וְכֶעָשָׁן לָעֵינָיִם; כֵּן הֶעָצֵל, לְשֹׁלְחָיו׃"},{"number":27,"verse":"יִרְאַת יְהוָה תּוֹסִיף יָמִים; וּשְׁנוֹת רְשָׁעִים תִּקְצֹרְנָה׃"},{"number":28,"verse":"תּוֹחֶלֶת צַדִּיקִים שִׂמְחָה; וְתִקְוַת רְשָׁעִים תֹּאבֵד׃"},{"number":29,"verse":"מָעוֹז לַתֹּם דֶּרֶךְ יְהוָה; וּמְחִתָּה, לְפֹעֲלֵי אָוֶן׃"},{"number":30,"verse":"צַדִּיק לְעוֹלָם בַּל־יִמּוֹט; וּרְשָׁעִים, לֹא יִשְׁכְּנוּ־אָרֶץ׃"},{"number":31,"verse":"פִּי־צַדִּיק יָנוּב חָכְמָה; וּלְשׁוֹן תַּהְפֻּכוֹת, תִּכָּרֵת׃"},{"number":32,"verse":"שִׂפְתֵי צַדִּיק יֵדְעוּן רָצוֹן; וּפִי רְשָׁעִים, תַּהְפֻּכוֹת׃"}]}