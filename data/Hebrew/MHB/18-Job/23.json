{"bibleAbbr":"MHB","bookName":"Job","bookEnglishName":"Job","chapterNumber":23,"verses":[{"number":1,"verse":"וַיַּעַן אִיּוֹב, וַיֹּאמַר׃"},{"number":2,"verse":"גַּם־הַיּוֹם מְרִי שִׂחִי; יָדִי, כָּבְדָה עַל־אַנְחָתִי׃"},{"number":3,"verse":"מִי־יִתֵּן יָדַעְתִּי וְאֶמְצָאֵהוּ; אָבוֹא, עַד־תְּכוּנָתוֹ׃"},{"number":4,"verse":"אֶעֶרְכָה לְפָנָיו מִשְׁפָּט; וּפִי, אֲמַלֵּא תוֹכָחוֹת׃"},{"number":5,"verse":"אֵדְעָה מִלִּים יַעֲנֵנִי; וְאָבִינָה, מַה־יֹּאמַר לִי׃"},{"number":6,"verse":"הַבְּרָב־כֹּחַ יָרִיב עִמָּדִי; לֹא אַךְ־הוּא, יָשִׂם בִּי׃"},{"number":7,"verse":"שָׁם, יָשָׁר נוֹכָח עִמּוֹ; וַאֲפַלְּטָה לָנֶצַח, מִשֹּׁפְטִי׃"},{"number":8,"verse":"הֵן קֶדֶם אֶהֱלֹךְ וְאֵינֶנּוּ; וְאָחוֹר, וְלֹא־אָבִין לוֹ׃"},{"number":9,"verse":"שְׂמֹאול בַּעֲשֹׂתוֹ וְלֹא־אָחַז; יַעְטֹף יָמִין, וְלֹא אֶרְאֶה׃"},{"number":10,"verse":"כִּי־יָדַע דֶּרֶךְ עִמָּדִי; בְּחָנַנִי, כַּזָּהָב אֵצֵא׃"},{"number":11,"verse":"בַּאֲשֻׁרוֹ אָחֲזָה רַגְלִי; דַּרְכּוֹ שָׁמַרְתִּי וְלֹא־אָט׃"},{"number":12,"verse":"מִצְוַת שְׂפָתָיו וְלֹא אָמִישׁ; מֵחֻקִּי, צָפַנְתִּי אִמְרֵי־פִיו׃"},{"number":13,"verse":"וְהוּא בְאֶחָד וּמִי יְשִׁיבֶנּוּ; וְנַפְשׁוֹ אִוְּתָה וַיָּעַשׂ׃"},{"number":14,"verse":"כִּי יַשְׁלִים חֻקִּי; וְכָהֵנָּה רַבּוֹת עִמּוֹ׃"},{"number":15,"verse":"עַל־כֵּן מִפָּנָיו אֶבָּהֵל; אֶתְבּוֹנֵן, וְאֶפְחַד מִמֶּנּוּ׃"},{"number":16,"verse":"וְאֵל הֵרַךְ לִבִּי; וְשַׁדַּי, הִבְהִילָנִי׃"},{"number":17,"verse":"כִּי־לֹא נִצְמַתִּי מִפְּנֵי־חֹשֶׁךְ; וּמִפָּנַי, כִּסָּה־אֹפֶל׃"}]}