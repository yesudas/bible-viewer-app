{"bibleAbbr":"MHB","bookName":"Job","bookEnglishName":"Job","chapterNumber":5,"verses":[{"number":1,"verse":"קְרָא־נָא הֲיֵשׁ עוֹנֶךָּ; וְאֶל־מִי מִקְּדֹשִׁים תִּפְנֶה׃"},{"number":2,"verse":"כִּי־לֶאֱוִיל יַהֲרָג־כָּעַשׂ; וּפֹתֶה, תָּמִית קִנְאָה׃"},{"number":3,"verse":"אֲנִי־רָאִיתִי אֱוִיל מַשְׁרִישׁ; וָאֶקּוֹב נָוֵהוּ פִתְאֹם׃"},{"number":4,"verse":"יִרְחֲקוּ בָנָיו מִיֶּשַׁע; וְיִדַּכְּאוּ בַשַּׁעַר, וְאֵין מַצִּיל׃"},{"number":5,"verse":"אֲשֶׁר קְצִירוֹ רָעֵב יֹאכֵל, וְאֶל־מִצִּנִּים יִקָּחֵהוּ; וְשָׁאַף צַמִּים חֵילָם׃"},{"number":6,"verse":"כִּי לֹא־יֵצֵא מֵעָפָר אָוֶן; וּמֵאֲדָמָה, לֹא־יִצְמַח עָמָל׃"},{"number":7,"verse":"כִּי־אָדָם לְעָמָל יוּלָּד; וּבְנֵי־רֶשֶׁף, יַגְבִּיהוּ עוּף׃"},{"number":8,"verse":"אוּלָם, אֲנִי אֶדְרֹשׁ אֶל־אֵל; וְאֶל־אֱלֹהִים, אָשִׂים דִּבְרָתִי׃"},{"number":9,"verse":"עֹשֶׂה גְדֹלוֹת וְאֵין חֵקֶר; נִפְלָאוֹת, עַד־אֵין מִסְפָּר׃"},{"number":10,"verse":"הַנֹּתֵן מָטָר עַל־פְּנֵי־אָרֶץ; וְשֹׁלֵחַ מַיִם עַל־פְּנֵי חוּצוֹת׃"},{"number":11,"verse":"לָשׂוּם שְׁפָלִים לְמָרוֹם; וְקֹדְרִים, שָׂגְבוּ יֶשַׁע׃"},{"number":12,"verse":"מֵפֵר מַחְשְׁבוֹת עֲרוּמִים; וְלֹא־תַעֲשֶׂינָה יְדֵיהֶם, תּוּשִׁיָּה׃"},{"number":13,"verse":"לֹכֵד חֲכָמִים בְּעָרְמָם; וַעֲצַת נִפְתָּלִים נִמְהָרָה׃"},{"number":14,"verse":"יוֹמָם יְפַגְּשׁוּ־חֹשֶׁךְ; וְכַלַּיְלָה, יְמַשְׁשׁוּ בַצָּהֳרָיִם׃"},{"number":15,"verse":"וַיֹּשַׁע מֵחֶרֶב מִפִּיהֶם; וּמִיַּד חָזָק אֶבְיוֹן׃"},{"number":16,"verse":"וַתְּהִי לַדַּל תִּקְוָה; וְעֹלָתָה, קָפְצָה פִּיהָ׃"},{"number":17,"verse":"הִנֵּה אַשְׁרֵי אֱנוֹשׁ יוֹכִחֶנּוּ אֱלוֹהַּ; וּמוּסַר שַׁדַּי, אַל־תִּמְאָס׃"},{"number":18,"verse":"כִּי הוּא יַכְאִיב וְיֶחְבָּשׁ; יִמְחַץ, וְיָדוֹ (וְיָדָיו) תִּרְפֶּינָה׃"},{"number":19,"verse":"בְּשֵׁשׁ צָרוֹת יַצִּילֶךָּ; וּבְשֶׁבַע לֹא־יִגַּע בְּךָ רָע׃"},{"number":20,"verse":"בְּרָעָב פָּדְךָ מִמָּוֶת; וּבְמִלְחָמָה, מִידֵי חָרֶב׃"},{"number":21,"verse":"בְּשׁוֹט לָשׁוֹן תֵּחָבֵא; וְלֹא־תִירָא מִשֹּׁד, כִּי יָבוֹא׃"},{"number":22,"verse":"לְשֹׁד וּלְכָפָן תִּשְׂחָק; וּמֵחַיַּת הָאָרֶץ, אַל־תִּירָא׃"},{"number":23,"verse":"כִּי עִם־אַבְנֵי הַשָּׂדֶה בְרִיתֶךָ; וְחַיַּת הַשָּׂדֶה, הָשְׁלְמָה־לָךְ׃"},{"number":24,"verse":"וְיָדַעְתָּ כִּי־שָׁלוֹם אָהֳלֶךָ; וּפָקַדְתָּ נָוְךָ וְלֹא תֶחֱטָא׃"},{"number":25,"verse":"וְיָדַעְתָּ כִּי־רַב זַרְעֶךָ; וְצֶאֱצָאֶיךָ, כְּעֵשֶׂב הָאָרֶץ׃"},{"number":26,"verse":"תָּבוֹא בְכֶלַח אֱלֵי־קָבֶר; כַּעֲלוֹת גָּדִישׁ בְּעִתּוֹ׃"},{"number":27,"verse":"הִנֵּה־זֹאת חֲקַרְנוּהָ כֶּן־הִיא; שְׁמָעֶנָּה, וְאַתָּה דַע־לָךְ׃ פ"}]}