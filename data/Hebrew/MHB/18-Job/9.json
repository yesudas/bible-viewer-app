{"bibleAbbr":"MHB","bookName":"Job","bookEnglishName":"Job","chapterNumber":9,"verses":[{"number":1,"verse":"וַיַּעַן אִיּוֹב, וַיֹּאמַר׃"},{"number":2,"verse":"אָמְנָם יָדַעְתִּי כִי־כֵן; וּמַה־יִּצְדַּק אֱנוֹשׁ עִם־אֵל׃"},{"number":3,"verse":"אִם־יַחְפֹּץ לָרִיב עִמּוֹ; לֹא־יַעֲנֶנּוּ, אַחַת מִנִּי־אָלֶף׃"},{"number":4,"verse":"חֲכַם לֵבָב וְאַמִּיץ כֹּחַ; מִי־הִקְשָׁה אֵלָיו, וַיִּשְׁלָם׃"},{"number":5,"verse":"הַמַּעְתִּיק הָרִים וְלֹא יָדָעוּ; אֲשֶׁר הֲפָכָם בְּאַפּוֹ׃"},{"number":6,"verse":"הַמַּרְגִּיז אֶרֶץ מִמְּקוֹמָהּ; וְעַמּוּדֶיהָ, יִתְפַלָּצוּן׃"},{"number":7,"verse":"הָאֹמֵר לַחֶרֶס וְלֹא יִזְרָח; וּבְעַד כּוֹכָבִים יַחְתֹּם׃"},{"number":8,"verse":"נֹטֶה שָׁמַיִם לְבַדּוֹ; וְדוֹרֵךְ, עַל־בָּמֳתֵי יָם׃"},{"number":9,"verse":"עֹשֶׂה־עָשׁ כְּסִיל וְכִימָה, וְחַדְרֵי תֵמָן׃"},{"number":10,"verse":"עֹשֶׂה גְדֹלוֹת עַד־אֵין חֵקֶר; וְנִפְלָאוֹת, עַד־אֵין מִסְפָּר׃"},{"number":11,"verse":"הֵן יַעֲבֹר עָלַי וְלֹא אֶרְאֶה; וְיַחֲלֹף, וְלֹא־אָבִין לוֹ׃"},{"number":12,"verse":"הֵן יַחְתֹּף מִי יְשִׁיבֶנּוּ; מִי־יֹאמַר אֵלָיו, מַה־תַּעֲשֶׂה׃"},{"number":13,"verse":"אֱלוֹהַּ לֹא־יָשִׁיב אַפּוֹ; תַּחַתוֹ (תַּחְתָּיו) שָׁחֲחוּ, עֹזְרֵי רָהַב׃"},{"number":14,"verse":"אַף כִּי־אָנֹכִי אֶעֱנֶנּוּ; אֶבְחֲרָה דְבָרַי עִמּוֹ׃"},{"number":15,"verse":"אֲשֶׁר אִם־צָדַקְתִּי לֹא אֶעֱנֶה; לִמְשֹׁפְטִי, אֶתְחַנָּן׃"},{"number":16,"verse":"אִם־קָרָאתִי וַיַּעֲנֵנִי; לֹא־אַאֲמִין, כִּי־יַאֲזִין קוֹלִי׃"},{"number":17,"verse":"אֲשֶׁר־בִּשְׂעָרָה יְשׁוּפֵנִי; וְהִרְבָּה פְצָעַי חִנָּם׃"},{"number":18,"verse":"לֹא־יִתְּנֵנִי הָשֵׁב רוּחִי; כִּי יַשְׂבִּעַנִי, מַמְּרֹרִים׃"},{"number":19,"verse":"אִם־לְכֹחַ אַמִּיץ הִנֵּה; וְאִם־לְמִשְׁפָּט, מִי יוֹעִידֵנִי׃"},{"number":20,"verse":"אִם־אֶצְדָּק פִּי יַרְשִׁיעֵנִי; תָּם־אָנִי, וַיַּעְקְשֵׁנִי׃"},{"number":21,"verse":"תָּם־אָנִי לֹא־אֵדַע נַפְשִׁי, אֶמְאַס חַיָּי׃"},{"number":22,"verse":"אַחַת, הִיא עַל־כֵּן אָמַרְתִּי; תָּם וְרָשָׁע, הוּא מְכַלֶּה׃"},{"number":23,"verse":"אִם־שׁוֹט יָמִית פִּתְאֹם; לְמַסַּת נְקִיִּם יִלְעָג׃"},{"number":24,"verse":"אֶרֶץ נִתְּנָה בְיַד־רָשָׁע, פְּנֵי־שֹׁפְטֶיהָ יְכַסֶּה; אִם־לֹא אֵפוֹא מִי־הוּא׃"},{"number":25,"verse":"וְיָמַי קַלּוּ מִנִּי־רָץ; בָּרְחוּ, לֹא־רָאוּ טוֹבָה׃"},{"number":26,"verse":"חָלְפוּ עִם־אֳנִיּוֹת אֵבֶה; כְּנֶשֶׁר, יָטוּשׂ עֲלֵי־אֹכֶל׃"},{"number":27,"verse":"אִם־אָמְרִי אֶשְׁכְּחָה שִׂיחִי; אֶעֶזְבָה פָנַי וְאַבְלִיגָה׃"},{"number":28,"verse":"יָגֹרְתִּי כָל־עַצְּבֹתָי; יָדַעְתִּי, כִּי־לֹא תְנַקֵּנִי׃"},{"number":29,"verse":"אָנֹכִי אֶרְשָׁע; לָמָּה־זֶּה, הֶבֶל אִיגָע׃"},{"number":30,"verse":"אִם־הִתְרָחַצְתִּי בְמוֹ־ (בְמֵי־) שָׁלֶג; וַהֲזִכּוֹתִי, בְּבֹר כַּפָּי׃"},{"number":31,"verse":"אָז בַּשַּׁחַת תִּטְבְּלֵנִי; וְתִעֲבוּנִי, שַׂלְמוֹתָי׃"},{"number":32,"verse":"כִּי־לֹא־אִישׁ כָּמֹנִי אֶעֱנֶנּוּ; נָבוֹא יַחְדָּו, בַּמִּשְׁפָּט׃"},{"number":33,"verse":"לֹא יֵשׁ־בֵּינֵינוּ מוֹכִיחַ; יָשֵׁת יָדוֹ עַל־שְׁנֵינוּ׃"},{"number":34,"verse":"יָסֵר מֵעָלַי שִׁבְטוֹ; וְאֵמָתוֹ, אַל־תְּבַעֲתַנִּי׃"},{"number":35,"verse":"אַדַבְּרָה וְלֹא אִירָאֶנּוּ; כִּי לֹא־כֵן אָנֹכִי, עִמָּדִי׃"}]}