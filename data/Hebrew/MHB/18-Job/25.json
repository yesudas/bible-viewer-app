{"bibleAbbr":"MHB","bookName":"Job","bookEnglishName":"Job","chapterNumber":25,"verses":[{"number":1,"verse":"וַיַּעַן בִּלְדַּד הַשֻּׁחִי, וַיֹּאמַר׃"},{"number":2,"verse":"הַמְשֵׁל וָפַחַד עִמּוֹ; עֹשֶׂה שָׁלוֹם, בִּמְרוֹמָיו׃"},{"number":3,"verse":"הֲיֵשׁ מִסְפָּר לִגְדוּדָיו; וְעַל־מִי, לֹא־יָקוּם אוֹרֵהוּ׃"},{"number":4,"verse":"וּמַה־יִּצְדַּק אֱנוֹשׁ עִם־אֵל; וּמַה־יִּזְכֶּה, יְלוּד אִשָּׁה׃"},{"number":5,"verse":"הֵן עַד־יָרֵחַ וְלֹא יַאֲהִיל; וְכוֹכָבִים, לֹא־זַכּוּ בְעֵינָיו׃"},{"number":6,"verse":"אַף כִּי־אֱנוֹשׁ רִמָּה; וּבֶן־אָדָם, תּוֹלֵעָה׃ פ"}]}