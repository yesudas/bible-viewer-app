{"bibleAbbr":"MHB","bookName":"Job","bookEnglishName":"Job","chapterNumber":7,"verses":[{"number":1,"verse":"הֲלֹא־צָבָא לֶאֱנוֹשׁ עַל־ (עֲלֵי־) אָרֶץ; וְכִימֵי שָׂכִיר יָמָיו׃"},{"number":2,"verse":"כְּעֶבֶד יִשְׁאַף־צֵל; וּכְשָׂכִיר, יְקַוֶּה פָעֳלוֹ׃"},{"number":3,"verse":"כֵּן הָנְחַלְתִּי לִי יַרְחֵי־שָׁוְא; וְלֵילוֹת עָמָל, מִנּוּ־לִי׃"},{"number":4,"verse":"אִם־שָׁכַבְתִּי, וְאָמַרְתִּי, מָתַי אָקוּם וּמִדַּד־עָרֶב; וְשָׂבַעְתִּי נְדֻדִים עֲדֵי־נָשֶׁף׃"},{"number":5,"verse":"לָבַשׁ בְּשָׂרִי רִמָּה וְגִישׁ (וְגוּשׁ) עָפָר; עוֹרִי רָגַע, וַיִּמָּאֵס׃"},{"number":6,"verse":"יָמַי קַלּוּ מִנִּי־אָרֶג; וַיִּכְלוּ, בְּאֶפֶס תִּקְוָה׃"},{"number":7,"verse":"זְכֹר כִּי־רוּחַ חַיָּי; לֹא־תָשׁוּב עֵינִי, לִרְאוֹת טוֹב׃"},{"number":8,"verse":"לֹא־תְשׁוּרֵנִי עֵין רֹאִי; עֵינֶיךָ בִּי וְאֵינֶנִּי׃"},{"number":9,"verse":"כָּלָה עָנָן וַיֵּלַךְ; כֵּן יוֹרֵד שְׁאוֹל, לֹא יַעֲלֶה׃"},{"number":10,"verse":"לֹא־יָשׁוּב עוֹד לְבֵיתוֹ; וְלֹא־יַכִּירֶנּוּ עוֹד מְקֹמוֹ׃"},{"number":11,"verse":"גַּם־אֲנִי לֹא אֶחֱשָׂךְ פִּי אֲדַבְּרָה בְּצַר רוּחִי; אָשִׂיחָה, בְּמַר נַפְשִׁי׃"},{"number":12,"verse":"הֲיָם־אָנִי אִם־תַּנִּין; כִּי־תָשִׂים עָלַי מִשְׁמָר׃"},{"number":13,"verse":"כִּי־אָמַרְתִּי תְּנַחֲמֵנִי עַרְשִׂי; יִשָּׂא בְשִׂיחִי, מִשְׁכָּבִי׃"},{"number":14,"verse":"וְחִתַּתַּנִי בַחֲלֹמוֹת; וּמֵחֶזְיֹנוֹת תְּבַעֲתַנִּי׃"},{"number":15,"verse":"וַתִּבְחַר מַחֲנָק נַפְשִׁי; מָוֶת, מֵעַצְמוֹתָי׃"},{"number":16,"verse":"מָאַסְתִּי לֹא־לְעֹלָם אֶחְיֶה; חֲדַל מִמֶּנִּי, כִּי־הֶבֶל יָמָי׃"},{"number":17,"verse":"מָה־אֱנוֹשׁ כִּי תְגַדְּלֶנּוּ; וְכִי־תָשִׁית אֵלָיו לִבֶּךָ׃"},{"number":18,"verse":"וַתִּפְקְדֶנּוּ לִבְקָרִים; לִרְגָעִים, תִּבְחָנֶנּוּ׃"},{"number":19,"verse":"כַּמָּה לֹא־תִשְׁעֶה מִמֶּנִּי; לֹא־תַרְפֵּנִי, עַד־בִּלְעִי רֻקִּי׃"},{"number":20,"verse":"חָטָאתִי מָה אֶפְעַל לָךְ נֹצֵר הָאָדָם לָמָה שַׂמְתַּנִי לְמִפְגָּע לָךְ; וָאֶהְיֶה עָלַי לְמַשָּׂא׃"},{"number":21,"verse":"וּמֶה לֹא־תִשָּׂא פִשְׁעִי וְתַעֲבִיר אֶת־עֲוֹנִי כִּי־עַתָּה לֶעָפָר אֶשְׁכָּב; וְשִׁחֲרְתַּנִי וְאֵינֶנִּי׃ פ"}]}