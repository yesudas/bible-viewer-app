{"bibleAbbr":"MHB","bookName":"Job","bookEnglishName":"Job","chapterNumber":41,"verses":[{"number":1,"verse":"הֵן־תֹּחַלְתּוֹ נִכְזָבָה; הֲגַם אֶל־מַרְאָיו יֻטָל׃"},{"number":2,"verse":"לֹא־אַכְזָר כִּי יְעוּרֶנּוּ; וּמִי הוּא, לְפָנַי יִתְיַצָּב׃"},{"number":3,"verse":"מִי הִקְדִּימַנִי וַאֲשַׁלֵּם; תַּחַת כָּל־הַשָּׁמַיִם לִי־הוּא׃"},{"number":4,"verse":"לֹא־ (לוֹ־) אַחֲרִישׁ בַּדָּיו; וּדְבַר־גְּבוּרוֹת, וְחִין עֶרְכּוֹ׃"},{"number":5,"verse":"מִי־גִלָּה פְּנֵי לְבוּשׁוֹ; בְּכֶפֶל רִסְנוֹ, מִי יָבוֹא׃"},{"number":6,"verse":"דַּלְתֵי פָנָיו מִי פִתֵּחַ; סְבִיבוֹת שִׁנָּיו אֵימָה׃"},{"number":7,"verse":"גַּאֲוָה אֲפִיקֵי מָגִנִּים; סָגוּר, חוֹתָם צָר׃"},{"number":8,"verse":"אֶחָד בְּאֶחָד יִגַּשׁוּ; וְרוּחַ, לֹא־יָבוֹא בֵינֵיהֶם׃"},{"number":9,"verse":"אִישׁ־בְּאָחִיהוּ יְדֻבָּקוּ; יִתְלַכְּדוּ, וְלֹא יִתְפָּרָדוּ׃"},{"number":10,"verse":"עֲטִישֹׁתָיו תָּהֶל אוֹר; וְעֵינָיו, כְּעַפְעַפֵּי־שָׁחַר׃"},{"number":11,"verse":"מִפִּיו לַפִּידִים יַהֲלֹכוּ; כִּידוֹדֵי אֵשׁ, יִתְמַלָּטוּ׃"},{"number":12,"verse":"מִנְּחִירָיו יֵצֵא עָשָׁן; כְּדוּד נָפוּחַ וְאַגְמֹן׃"},{"number":13,"verse":"נַפְשׁוֹ גֶּחָלִים תְּלַהֵט; וְלַהַב, מִפִּיו יֵצֵא׃"},{"number":14,"verse":"בְּצַוָּארוֹ יָלִין עֹז; וּלְפָנָיו, תָּדוּץ דְּאָבָה׃"},{"number":15,"verse":"מַפְּלֵי בְשָׂרוֹ דָבֵקוּ; יָצוּק עָלָיו, בַּל־יִמּוֹט׃"},{"number":16,"verse":"לִבּוֹ יָצוּק כְּמוֹ־אָבֶן; וְיָצוּק, כְּפֶלַח תַּחְתִּית׃"},{"number":17,"verse":"מִשֵּׂתוֹ יָגוּרוּ אֵלִים; מִשְּׁבָרִים, יִתְחַטָּאוּ׃"},{"number":18,"verse":"מַשִּׂיגֵהוּ חֶרֶב בְּלִי תָקוּם; חֲנִית מַסָּע וְשִׁרְיָה׃"},{"number":19,"verse":"יַחְשֹׁב לְתֶבֶן בַּרְזֶל; לְעֵץ רִקָּבוֹן נְחוּשָׁה׃"},{"number":20,"verse":"לֹא־יַבְרִיחֶנּוּ בֶן־קָשֶׁת; לְקַשׁ, נֶהְפְּכוּ־לוֹ אַבְנֵי־קָלַע׃"},{"number":21,"verse":"כְּקַשׁ נֶחְשְׁבוּ תוֹתָח; וְיִשְׂחַק, לְרַעַשׁ כִּידוֹן׃"},{"number":22,"verse":"תַּחְתָּיו חַדּוּדֵי חָרֶשׂ; יִרְפַּד חָרוּץ עֲלֵי־טִיט׃"},{"number":23,"verse":"יַרְתִּיחַ כַּסִּיר מְצוּלָה; יָם, יָשִׂים כַּמֶּרְקָחָה׃"},{"number":24,"verse":"אַחֲרָיו יָאִיר נָתִיב; יַחְשֹׁב תְּהוֹם לְשֵׂיבָה׃"},{"number":25,"verse":"אֵין־עַל־עָפָר מָשְׁלוֹ; הֶעָשׂוּ, לִבְלִי־חָת׃"},{"number":26,"verse":"אֵת־כָּל־גָּבֹהַּ יִרְאֶה; הוּא, מֶלֶךְ עַל־כָּל־בְּנֵי־שָׁחַץ׃ ס"}]}