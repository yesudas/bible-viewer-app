{"bibleAbbr":"MHB","bookName":"Job","bookEnglishName":"Job","chapterNumber":37,"verses":[{"number":1,"verse":"אַף־לְזֹאת יֶחֱרַד לִבִּי; וְיִתַּר, מִמְּקוֹמוֹ׃"},{"number":2,"verse":"שִׁמְעוּ שָׁמוֹעַ בְּרֹגֶז קֹלוֹ; וְהֶגֶה, מִפִּיו יֵצֵא׃"},{"number":3,"verse":"תַּחַת־כָּל־הַשָּׁמַיִם יִשְׁרֵהוּ; וְאוֹרוֹ, עַל־כַּנְפוֹת הָאָרֶץ׃"},{"number":4,"verse":"אַחֲרָיו יִשְׁאַג־קוֹל, יַרְעֵם בְּקוֹל גְּאוֹנוֹ; וְלֹא יְעַקְּבֵם, כִּי־יִשָּׁמַע קוֹלוֹ׃"},{"number":5,"verse":"יַרְעֵם אֵל בְּקוֹלוֹ נִפְלָאוֹת; עֹשֶׂה גְדֹלוֹת, וְלֹא נֵדָע׃"},{"number":6,"verse":"כִּי לַשֶּׁלַג יֹאמַר, הֱוֵא אָרֶץ וְגֶשֶׁם מָטָר; וְגֶשֶׁם, מִטְרוֹת עֻזּוֹ׃"},{"number":7,"verse":"בְּיַד־כָּל־אָדָם יַחְתּוֹם; לָדַעַת, כָּל־אַנְשֵׁי מַעֲשֵׂהוּ׃"},{"number":8,"verse":"וַתָּבֹא חַיָּה בְמוֹ־אָרֶב; וּבִמְעוֹנֹתֶיהָ תִשְׁכֹּן׃"},{"number":9,"verse":"מִן־הַחֶדֶר תָּבוֹא סוּפָה; וּמִמְּזָרִים קָרָה׃"},{"number":10,"verse":"מִנִּשְׁמַת־אֵל יִתֶּן־קָרַח; וְרֹחַב מַיִם בְּמוּצָק׃"},{"number":11,"verse":"אַף־בְּרִי יַטְרִיחַ עָב; יָפִיץ, עֲנַן אוֹרוֹ׃"},{"number":12,"verse":"וְהוּא מְסִבּוֹת מִתְהַפֵּךְ בְּתַחְבּוּלָתוֹ (בְּתַחְבּוּלֹתָיו) לְפָעֳלָם; כֹּל אֲשֶׁר יְצַוֵּם עַל־פְּנֵי תֵבֵל אָרְצָה׃"},{"number":13,"verse":"אִם־לְשֵׁבֶט אִם־לְאַרְצוֹ; אִם־לְחֶסֶד, יַמְצִאֵהוּ׃"},{"number":14,"verse":"הַאֲזִינָה זֹּאת אִיּוֹב; עֲמֹד, וְהִתְבּוֹנֵן נִפְלְאוֹת אֵל׃"},{"number":15,"verse":"הֲתֵדַע בְּשׂוּם־אֱלוֹהַּ עֲלֵיהֶם; וְהוֹפִיעַ, אוֹר עֲנָנוֹ׃"},{"number":16,"verse":"הֲתֵדַע עַל־מִפְלְשֵׂי־עָב; מִפְלְאוֹת, תְּמִים דֵּעִים׃"},{"number":17,"verse":"אֲשֶׁר־בְּגָדֶיךָ חַמִּים; בְּהַשְׁקִט אֶרֶץ, מִדָּרוֹם׃"},{"number":18,"verse":"תַּרְקִיעַ עִמּוֹ לִשְׁחָקִים; חֲזָקִים, כִּרְאִי מוּצָק׃"},{"number":19,"verse":"הוֹדִיעֵנוּ מַה־נֹּאמַר לוֹ; לֹא־נַעֲרֹךְ, מִפְּנֵי־חֹשֶׁךְ׃"},{"number":20,"verse":"הַיְסֻפַּר־לוֹ כִּי אֲדַבֵּר; אִם־אָמַר אִישׁ, כִּי יְבֻלָּע׃"},{"number":21,"verse":"וְעַתָּה לֹא רָאוּ אוֹר, בָּהִיר הוּא בַּשְּׁחָקִים; וְרוּחַ עָבְרָה, וַתְּטַהֲרֵם׃"},{"number":22,"verse":"מִצָּפוֹן זָהָב יֶאֱתֶה; עַל־אֱלוֹהַּ, נוֹרָא הוֹד׃"},{"number":23,"verse":"שַׁדַּי לֹא־מְצָאנֻהוּ שַׂגִּיא־כֹחַ; וּמִשְׁפָּט וְרֹב־צְדָקָה, לֹא יְעַנֶּה׃"},{"number":24,"verse":"לָכֵן יְרֵאוּהוּ אֲנָשִׁים; לֹא־יִרְאֶה, כָּל־חַכְמֵי־לֵב׃ פ"}]}