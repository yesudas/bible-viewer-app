{"bibleAbbr":"MHB","bookName":"1 Chronicles","bookEnglishName":"1 Chronicles","chapterNumber":12,"verses":[{"number":1,"verse":"וְאֵלֶּה, הַבָּאִים אֶל־דָּוִיד לְצִיקְלַג, עוֹד עָצוּר, מִפְּנֵי שָׁאוּל בֶּן־קִישׁ; וְהֵמָּה בַּגִּבּוֹרִים, עֹזְרֵי הַמִּלְחָמָה׃"},{"number":2,"verse":"נֹשְׁקֵי קֶשֶׁת, מַיְמִינִים וּמַשְׂמִאלִים בָּאֲבָנִים, וּבַחִצִּים בַּקָּשֶׁת; מֵאֲחֵי שָׁאוּל מִבִּנְיָמִן׃"},{"number":3,"verse":"הָרֹאשׁ אֲחִיעֶזֶר וְיוֹאָשׁ, בְּנֵי הַשְּׁמָעָה הַגִּבְעָתִי, וִיזוּאֵל (וִיזִיאֵל) וָפֶלֶט בְּנֵי עַזְמָוֶת; וּבְרָכָה וְיֵהוּא הָעֲנְּתֹתִי׃"},{"number":4,"verse":"וְיִשְׁמַעְיָה הַגִּבְעוֹנִי גִּבּוֹר בַּשְּׁלֹשִׁים וְעַל־הַשְּׁלֹשִׁים׃"},{"number":5,"verse":"וְיִרְמְיָה וְיַחֲזִיאֵל וְיוֹחָנָן, וְיוֹזָבָד הַגְּדֵרָתִי׃"},{"number":6,"verse":"אֶלְעוּזַי וִירִימוֹת וּבְעַלְיָה וּשְׁמַרְיָהוּ, וּשְׁפַטְיָהוּ הַחֲרִיפִי (הַחֲרוּפִי)׃"},{"number":7,"verse":"אֶלְקָנָה וְיִשִּׁיָּהוּ וַעֲזַרְאֵל וְיוֹעֶזֶר וְיָשָׁבְעָם הַקָּרְחִים׃"},{"number":8,"verse":"וְיוֹעֵאלָה וּזְבַדְיָה בְּנֵי יְרֹחָם מִן־הַגְּדוֹר׃"},{"number":9,"verse":"וּמִן־הַגָּדִי נִבְדְּלוּ אֶל־דָּוִיד לַמְצַד מִדְבָּרָה גִּבֹּרֵי הַחַיִל, אַנְשֵׁי צָבָא לַמִּלְחָמָה, עֹרְכֵי צִנָּה וָרֹמַח; וּפְנֵי אַרְיֵה פְּנֵיהֶם, וְכִצְבָאיִם עַל־הֶהָרִים לְמַהֵר׃ ס"},{"number":10,"verse":"עֵזֶר הָרֹאשׁ; עֹבַדְיָה הַשֵּׁנִי, אֱלִיאָב הַשְּׁלִשִׁי׃"},{"number":11,"verse":"מִשְׁמַנָּה הָרְבִיעִי, יִרְמְיָה הַחֲמִשִׁי׃"},{"number":12,"verse":"עַתַּי הַשִּׁשִּׁי, אֱלִיאֵל הַשְּׁבִעִי׃"},{"number":13,"verse":"יוֹחָנָן הַשְּׁמִינִי, אֶלְזָבָד הַתְּשִׁיעִי׃"},{"number":14,"verse":"יִרְמְיָהוּ הָעֲשִׂירִי, ס מַכְבַּנַּי עַשְׁתֵּי עָשָׂר׃"},{"number":15,"verse":"אֵלֶּה מִבְּנֵי־גָד רָאשֵׁי הַצָּבָא; אֶחָד לְמֵאָה הַקָּטָן, וְהַגָּדוֹל לְאָלֶף׃"},{"number":16,"verse":"אֵלֶּה הֵם, אֲשֶׁר עָבְרוּ אֶת־הַיַּרְדֵּן בַּחֹדֶשׁ הָרִאשׁוֹן, וְהוּא מְמַלֵּא עַל־כָּל־גִּדיֹתָיו (גְּדוֹתָיו); וַיַּבְרִיחוּ אֶת־כָּל־הָעֲמָקִים, לַמִּזְרָח וְלַמַּעֲרָב׃ ס"},{"number":17,"verse":"וַיָּבֹאוּ, מִן־בְּנֵי בִנְיָמִן וִיהוּדָה, עַד־לַמְצָד לְדָוִיד׃"},{"number":18,"verse":"וַיֵּצֵא דָוִיד לִפְנֵיהֶם, וַיַּעַן וַיֹּאמֶר לָהֶם, אִם־לְשָׁלוֹם בָּאתֶם אֵלַי לְעָזְרֵנִי, יִהְיֶה־לִּי עֲלֵיכֶם לֵבָב לְיָחַד; וְאִם־לְרַמּוֹתַנִי לְצָרַי, בְּלֹא חָמָס בְּכַפַּי, יֵרֶא אֱלֹהֵי אֲבוֹתֵינוּ וְיוֹכַח׃ ס"},{"number":19,"verse":"וְרוּחַ לָבְשָׁה, אֶת־עֲמָשַׂי רֹאשׁ הַשְּׁלוֹשִׁים (הַשָּׁלִישִׁים), לְךָ דָוִיד וְעִמְּךָ בֶן־יִשַׁי, שָׁלוֹם שָׁלוֹם לְךָ, וְשָׁלוֹם לְעֹזְרֶךָ, כִּי עֲזָרְךָ אֱלֹהֶיךָ; וַיְקַבְּלֵם דָּוִיד, וַיִּתְּנֵם בְּרָאשֵׁי הַגְּדוּד׃ פ"},{"number":20,"verse":"וּמִמְּנַשֶּׁה נָפְלוּ עַל־דָּוִיד, בְּבֹאוֹ עִם־פְּלִשְׁתִּים עַל־שָׁאוּל לַמִּלְחָמָה וְלֹא עֲזָרֻם; כִּי בְעֵצָה, שִׁלְּחֻהוּ סַרְנֵי פְלִשְׁתִּים לֵאמֹר, בְּרָאשֵׁינוּ יִפּוֹל אֶל־אֲדֹנָיו שָׁאוּל׃"},{"number":21,"verse":"בְּלֶכְתּוֹ אֶל־צִיקְלַג, נָפְלוּ עָלָיו מִמְּנַשֶּׁה עַדְנַח וְיוֹזָבָד וִידִיעֲאֵל וּמִיכָאֵל וְיוֹזָבָד, וֶאֱלִיהוּא וְצִלְּתָי; רָאשֵׁי הָאֲלָפִים אֲשֶׁר לִמְנַשֶּׁה׃"},{"number":22,"verse":"וְהֵמָּה, עָזְרוּ עִם־דָּוִיד עַל־הַגְּדוּד, כִּי־גִבּוֹרֵי חַיִל כֻּלָּם; וַיִּהְיוּ שָׂרִים בַּצָּבָא׃"},{"number":23,"verse":"כִּי לְעֶת־יוֹם בְּיוֹם, יָבֹאוּ עַל־דָּוִיד לְעָזְרוֹ; עַד־לְמַחֲנֶה גָדוֹל כְּמַחֲנֵה אֱלֹהִים׃ פ"},{"number":24,"verse":"וְאֵלֶּה מִסְפְּרֵי רָאשֵׁי הֶחָלוּץ לַצָּבָא, בָּאוּ עַל־דָּוִיד חֶבְרוֹנָה; לְהָסֵב מַלְכוּת שָׁאוּל אֵלָיו כְּפִי יְהוָה׃ ס"},{"number":25,"verse":"בְּנֵי יְהוּדָה, נֹשְׂאֵי צִנָּה וָרֹמַח; שֵׁשֶׁת אֲלָפִים וּשְׁמוֹנֶה מֵאוֹת חֲלוּצֵי צָבָא׃ ס"},{"number":26,"verse":"מִן־בְּנֵי שִׁמְעוֹן, גִּבּוֹרֵי חַיִל לַצָּבָא, שִׁבְעַת אֲלָפִים וּמֵאָה׃ ס"},{"number":27,"verse":"מִן־בְּנֵי הַלֵּוִי, אַרְבַּעַת אֲלָפִים וְשֵׁשׁ מֵאוֹת׃ ס"},{"number":28,"verse":"וִיהוֹיָדָע הַנָּגִיד לְאַהֲרֹן; וְעִמּוֹ שְׁלֹשֶׁת אֲלָפִים וּשְׁבַע מֵאוֹת׃ ס"},{"number":29,"verse":"וְצָדוֹק נַעַר גִּבּוֹר חָיִל; וּבֵית־אָבִיו שָׂרִים עֶשְׂרִים וּשְׁנָיִם׃ ס"},{"number":30,"verse":"וּמִן־בְּנֵי בִנְיָמִן אֲחֵי שָׁאוּל שְׁלֹשֶׁת אֲלָפִים; וְעַד־הֵנָּה מַרְבִּיתָם, שֹׁמְרִים מִשְׁמֶרֶת בֵּית שָׁאוּל׃ ס"},{"number":31,"verse":"וּמִן־בְּנֵי אֶפְרַיִם, עֶשְׂרִים אֶלֶף וּשְׁמוֹנֶה מֵאוֹת; גִּבּוֹרֵי חַיִל, אַנְשֵׁי שֵׁמוֹת לְבֵית אֲבוֹתָם׃ ס"},{"number":32,"verse":"וּמֵחֲצִי מַטֵּה מְנַשֶּׁה, שְׁמוֹנָה עָשָׂר אָלֶף; אֲשֶׁר נִקְּבוּ בְּשֵׁמוֹת, לָבוֹא לְהַמְלִיךְ אֶת־דָּוִיד׃ ס"},{"number":33,"verse":"וּמִבְּנֵי יִשָּׂשכָר, יוֹדְעֵי בִינָה לַעִתִּים, לָדַעַת מַה־יַּעֲשֶׂה יִשְׂרָאֵל; רָאשֵׁיהֶם מָאתַיִם, וְכָל־אֲחֵיהֶם עַל־פִּיהֶם׃ ס"},{"number":34,"verse":"מִזְּבֻלוּן יוֹצְאֵי צָבָא, עֹרְכֵי מִלְחָמָה בְּכָל־כְּלֵי מִלְחָמָה חֲמִשִּׁים אָלֶף; וְלַעֲדֹר בְּלֹא־לֵב וָלֵב׃ ס"},{"number":35,"verse":"וּמִנַּפְתָּלִי שָׂרִים אָלֶף; וְעִמָּהֶם בְּצִנָּה וַחֲנִית, שְׁלֹשִׁים וְשִׁבְעָה אָלֶף׃ ס"},{"number":36,"verse":"וּמִן־הַדָּנִי עֹרְכֵי מִלְחָמָה, עֶשְׂרִים־וּשְׁמוֹנָה אֶלֶף וְשֵׁשׁ מֵאוֹת׃ ס"},{"number":37,"verse":"וּמֵאָשֵׁר, יוֹצְאֵי צָבָא לַעֲרֹךְ מִלְחָמָה אַרְבָּעִים אָלֶף׃ ס"},{"number":38,"verse":"וּמֵעֵבֶר לַיַּרְדֵּן מִן־הָראוּבֵנִי וְהַגָּדִי וַחֲצִי שֵׁבֶט מְנַשֶּׁה, בְּכֹל כְּלֵי צְבָא מִלְחָמָה, מֵאָה וְעֶשְׂרִים אָלֶף׃"},{"number":39,"verse":"כָּל־אֵלֶּה אַנְשֵׁי מִלְחָמָה עֹדְרֵי מַעֲרָכָה, בְּלֵבָב שָׁלֵם בָּאוּ חֶבְרוֹנָה, לְהַמְלִיךְ אֶת־דָּוִיד עַל־כָּל־יִשְׂרָאֵל; וְגַם כָּל־שֵׁרִית יִשְׂרָאֵל לֵב אֶחָד לְהַמְלִיךְ אֶת־דָּוִיד׃"},{"number":40,"verse":"וַיִּהְיוּ־שָׁם עִם־דָּוִיד יָמִים שְׁלוֹשָׁה, אֹכְלִים וְשׁוֹתִים; כִּי־הֵכִינוּ לָהֶם אֲחֵיהֶם׃"}]}