{"bibleAbbr":"MHB","bookName":"1 Chronicles","bookEnglishName":"1 Chronicles","chapterNumber":15,"verses":[{"number":1,"verse":"וַיַּעַשׂ־לוֹ בָתִּים בְּעִיר דָּוִיד; וַיָּכֶן מָקוֹם לַאֲרוֹן הָאֱלֹהִים, וַיֶּט־לוֹ אֹהֶל׃"},{"number":2,"verse":"אָז אָמַר דָּוִיד, לֹא לָשֵׂאת אֶת־אֲרוֹן הָאֱלֹהִים, כִּי אִם־הַלְוִיִּם; כִּי־בָם בָּחַר יְהוָה, לָשֵׂאת אֶת־אֲרוֹן יְהוָה וּלְשָׁרְתוֹ עַד־עוֹלָם׃ ס"},{"number":3,"verse":"וַיַּקְהֵל דָּוִיד אֶת־כָּל־יִשְׂרָאֵל אֶל־יְרוּשָׁלִָם; לְהַעֲלוֹת אֶת־אֲרוֹן יְהוָה, אֶל־מְקוֹמוֹ אֲשֶׁר־הֵכִין לוֹ׃"},{"number":4,"verse":"וַיֶּאֱסֹף דָּוִיד אֶת־בְּנֵי אַהֲרֹן וְאֶת־הַלְוִיִּם׃"},{"number":5,"verse":"לִבְנֵי קְהָת; אוּרִיאֵל הַשָּׂר, וְאֶחָיו מֵאָה וְעֶשְׂרִים׃ ס"},{"number":6,"verse":"לִבְנֵי מְרָרִי; עֲשָׂיָה הַשָּׂר, וְאֶחָיו מָאתַיִם וְעֶשְׂרִים׃ ס"},{"number":7,"verse":"לִבְנֵי גֵּרְשׁוֹם; יוֹאֵל הַשָּׂר, וְאֶחָיו מֵאָה וּשְׁלֹשִׁים׃ ס"},{"number":8,"verse":"לִבְנֵי אֱלִיצָפָן; שְׁמַעְיָה הַשָּׂר וְאֶחָיו מָאתָיִם׃ ס"},{"number":9,"verse":"לִבְנֵי חֶבְרוֹן; אֱלִיאֵל הַשָּׂר וְאֶחָיו שְׁמוֹנִים׃ ס"},{"number":10,"verse":"לִבְנֵי עֻזִּיאֵל; עַמִּינָדָב הַשָּׂר, וְאֶחָיו מֵאָה וּשְׁנֵים עָשָׂר׃ ס"},{"number":11,"verse":"וַיִּקְרָא דָוִיד, לְצָדוֹק וּלְאֶבְיָתָר הַכֹּהֲנִים; וְלַלְוִיִּם, לְאוּרִיאֵל עֲשָׂיָה וְיוֹאֵל שְׁמַעְיָה, וֶאֱלִיאֵל וְעַמִּינָדָב׃"},{"number":12,"verse":"וַיֹּאמֶר לָהֶם, אַתֶּם רָאשֵׁי הָאָבוֹת לַלְוִיִּם; הִתְקַדְּשׁוּ אַתֶּם וַאֲחֵיכֶם, וְהַעֲלִיתֶם, אֵת אֲרוֹן יְהוָה אֱלֹהֵי יִשְׂרָאֵל, אֶל־הֲכִינוֹתִי לוֹ׃"},{"number":13,"verse":"כִּי לְמַבָּרִאשׁוֹנָה לֹא אַתֶּם; פָּרַץ יְהוָה אֱלֹהֵינוּ בָּנוּ, כִּי־לֹא דְרַשְׁנֻהוּ כַּמִּשְׁפָּט׃"},{"number":14,"verse":"וַיִּתְקַדְּשׁוּ, הַכֹּהֲנִים וְהַלְוִיִּם; לְהַעֲלוֹת אֶת־אֲרוֹן יְהוָה אֱלֹהֵי יִשְׂרָאֵל׃"},{"number":15,"verse":"וַיִּשְׂאוּ בְנֵי־הַלְוִיִּם, אֵת אֲרוֹן הָאֱלֹהִים, כַּאֲשֶׁר צִוָּה מֹשֶׁה כִּדְבַר יְהוָה; בִּכְתֵפָם בַּמֹּטוֹת עֲלֵיהֶם׃ פ"},{"number":16,"verse":"וַיֹּאמֶר דָּוִיד לְשָׂרֵי הַלְוִיִּם, לְהַעֲמִיד, אֶת־אֲחֵיהֶם הַמְשֹׁרְרִים, בִּכְלֵי־שִׁיר נְבָלִים וְכִנֹּרוֹת וּמְצִלְתָּיִם; מַשְׁמִיעִים לְהָרִים־בְּקוֹל לְשִׂמְחָה׃ פ"},{"number":17,"verse":"וַיַּעֲמִידוּ הַלְוִיִּם, אֵת הֵימָן בֶּן־יוֹאֵל, וּמִן־אֶחָיו, אָסָף בֶּן־בֶּרֶכְיָהוּ; ס וּמִן־בְּנֵי מְרָרִי אֲחֵיהֶם, אֵיתָן בֶּן־קוּשָׁיָהוּ׃"},{"number":18,"verse":"וְעִמָּהֶם אֲחֵיהֶם הַמִּשְׁנִים; זְכַרְיָהוּ בֵּן וְיַעֲזִיאֵל וּשְׁמִירָמוֹת וִיחִיאֵל וְעֻנִּי אֱלִיאָב וּבְנָיָהוּ וּמַעֲשֵׂיָהוּ וּמַתִּתְיָהוּ וֶאֱלִיפְלֵהוּ וּמִקְנֵיָהוּ וְעֹבֵד אֱדֹם וִיעִיאֵל הַשֹּׁעֲרִים׃"},{"number":19,"verse":"וְהַמְשֹׁרְרִים, הֵימָן אָסָף וְאֵיתָן; בִּמְצִלְתַּיִם נְחֹשֶׁת לְהַשְׁמִיעַ׃"},{"number":20,"verse":"וּזְכַרְיָה וַעֲזִיאֵל וּשְׁמִירָמוֹת וִיחִיאֵל וְעֻנִּי וֶאֱלִיאָב, וּמַעֲשֵׂיָהוּ וּבְנָיָהוּ; בִּנְבָלִים עַל־עֲלָמוֹת׃"},{"number":21,"verse":"וּמַתִּתְיָהוּ וֶאֱלִיפְלֵהוּ, וּמִקְנֵיָהוּ וְעֹבֵד אֱדֹם, וִיעִיאֵל וַעֲזַזְיָהוּ; בְּכִנֹּרוֹת עַל־הַשְּׁמִינִית לְנַצֵּחַ׃"},{"number":22,"verse":"וּכְנַנְיָהוּ שַׂר־הַלְוִיִּם בְּמַשָּׂא; יָסֹר בַּמַּשָּׂא, כִּי מֵבִין הוּא׃"},{"number":23,"verse":"וּבֶרֶכְיָה וְאֶלְקָנָה, שֹׁעֲרִים לָאָרוֹן׃"},{"number":24,"verse":"וּשְׁבַנְיָהוּ וְיוֹשָׁפָט וּנְתַנְאֵל וַעֲמָשַׂי וּזְכַרְיָהוּ וּבְנָיָהוּ וֶאֱלִיעֶזֶר הַכֹּהֲנִים, מַחֲצֹצְרִים (מַחְצְרִים) בַּחֲצֹצְרוֹת, לִפְנֵי אֲרוֹן הָאֱלֹהִים; וְעֹבֵד אֱדֹם וִיחִיָּה, שֹׁעֲרִים לָאָרוֹן׃"},{"number":25,"verse":"וַיְהִי דָוִיד וְזִקְנֵי יִשְׂרָאֵל וְשָׂרֵי הָאֲלָפִים; הַהֹלְכִים, לְהַעֲלוֹת אֶת־אֲרוֹן בְּרִית־יְהוָה מִן־בֵּית עֹבֵד־אֱדֹם בְּשִׂמְחָה׃ ס"},{"number":26,"verse":"וַיְהִי בֶּעְזֹר הָאֱלֹהִים, אֶת־הַלְוִיִּם, נֹשְׂאֵי אֲרוֹן בְּרִית־יְהוָה; וַיִּזְבְּחוּ שִׁבְעָה־פָרִים וְשִׁבְעָה אֵילִים׃"},{"number":27,"verse":"וְדָוִיד מְכֻרְבָּל בִּמְעִיל בּוּץ, וְכָל־הַלְוִיִּם הַנֹּשְׂאִים אֶת־הָאָרוֹן, וְהַמְשֹׁרְרִים, וּכְנַנְיָה הַשַּׂר הַמַּשָּׂא הַמְשֹׁרְרִים; וְעַל־דָּוִיד אֵפוֹד בָּד׃"},{"number":28,"verse":"וְכָל־יִשְׂרָאֵל, מַעֲלִים אֶת־אֲרוֹן בְּרִית־יְהוָה, בִּתְרוּעָה וּבְקוֹל שׁוֹפָר, וּבַחֲצֹצְרוֹת וּבִמְצִלְתָּיִם; מַשְׁמִעִים בִּנְבָלִים וְכִנֹּרוֹת׃"},{"number":29,"verse":"וַיְהִי, אֲרוֹן בְּרִית יְהוָה, בָּא עַד־עִיר דָּוִיד; וּמִיכַל בַּת־שָׁאוּל נִשְׁקְפָה בְּעַד הַחַלּוֹן, וַתֵּרֶא אֶת־הַמֶּלֶךְ דָּוִיד מְרַקֵּד וּמְשַׂחֵק, וַתִּבֶז לוֹ בְּלִבָּהּ׃ פ"}]}