{"bibleAbbr":"MHB","bookName":"1 Chronicles","bookEnglishName":"1 Chronicles","chapterNumber":18,"verses":[{"number":1,"verse":"וַיְהִי אַחֲרֵי־כֵן, וַיַּךְ דָּוִיד אֶת־פְּלִשְׁתִּים וַיַּכְנִיעֵם; וַיִּקַּח אֶת־גַּת וּבְנֹתֶיהָ מִיַּד פְּלִשְׁתִּים׃"},{"number":2,"verse":"וַיַּךְ אֶת־מוֹאָב; וַיִּהְיוּ מוֹאָב עֲבָדִים לְדָוִיד, נֹשְׂאֵי מִנְחָה׃"},{"number":3,"verse":"וַיַּךְ דָּוִיד אֶת־הֲדַדְעֶזֶר מֶלֶךְ־צוֹבָה חֲמָתָה; בְּלֶכְתּוֹ לְהַצִּיב יָדוֹ בִּנְהַר־פְּרָת׃"},{"number":4,"verse":"וַיִּלְכֹּד דָּוִיד מִמֶּנּוּ אֶלֶף רֶכֶב, וְשִׁבְעַת אֲלָפִים פָּרָשִׁים, וְעֶשְׂרִים אֶלֶף אִישׁ רַגְלִי; וַיְעַקֵּר דָּוִיד אֶת־כָּל־הָרֶכֶב, וַיּוֹתֵר מִמֶּנּוּ מֵאָה רָכֶב׃"},{"number":5,"verse":"וַיָּבֹא אֲרַם דַּרְמֶשֶׂק, לַעְזוֹר לַהֲדַדְעֶזֶר מֶלֶךְ צוֹבָה; וַיַּךְ דָּוִיד בַּאֲרָם, עֶשְׂרִים־וּשְׁנַיִם אֶלֶף אִישׁ׃"},{"number":6,"verse":"וַיָּשֶׂם דָּוִיד בַּאֲרַם דַּרְמֶשֶׂק, וַיְהִי אֲרָם לְדָוִיד, עֲבָדִים נֹשְׂאֵי מִנְחָה; וַיּוֹשַׁע יְהוָה לְדָוִיד, בְּכֹל אֲשֶׁר הָלָךְ׃"},{"number":7,"verse":"וַיִּקַּח דָּוִיד, אֵת שִׁלְטֵי הַזָּהָב, אֲשֶׁר הָיוּ, עַל עַבְדֵי הֲדַדְעָזֶר; וַיְבִיאֵם יְרוּשָׁלִָם׃"},{"number":8,"verse":"וּמִטִּבְחַת וּמִכּוּן עָרֵי הֲדַדְעֶזֶר, לָקַח דָּוִיד נְחֹשֶׁת רַבָּה מְאֹד; בָּהּ עָשָׂה שְׁלֹמֹה, אֶת־יָם הַנְּחֹשֶׁת וְאֶת־הָעַמּוּדִים, וְאֵת כְּלֵי הַנְּחֹשֶׁת׃ פ"},{"number":9,"verse":"וַיִּשְׁמַע תֹּעוּ מֶלֶךְ חֲמָת; כִּי הִכָּה דָוִיד, אֶת־כָּל־חֵיל הֲדַדְעֶזֶר מֶלֶךְ־צוֹבָה׃"},{"number":10,"verse":"וַיִּשְׁלַח אֶת־הֲדוֹרָם־בְּנוֹ אֶל־הַמֶּלֶךְ־דָּוִיד לִשְׁאוֹל־ (לִשְׁאָל־) לוֹ לְשָׁלוֹם וּלְבָרֲכוֹ, עַל אֲשֶׁר נִלְחַם בַּהֲדַדְעֶזֶר וַיַּכֵּהוּ, כִּי־אִישׁ מִלְחֲמוֹת תֹּעוּ הָיָה הֲדַדְעָזֶר; וְכֹל, כְּלֵי זָהָב וָכֶסֶף וּנְחֹשֶׁת׃"},{"number":11,"verse":"גַּם־אֹתָם, הִקְדִּישׁ הַמֶּלֶךְ דָּוִיד לַיהוָה, עִם־הַכֶּסֶף וְהַזָּהָב, אֲשֶׁר נָשָׂא מִכָּל־הַגּוֹיִם; מֵאֱדוֹם וּמִמּוֹאָב וּמִבְּנֵי עַמּוֹן, וּמִפְּלִשְׁתִּים וּמֵעֲמָלֵק׃"},{"number":12,"verse":"וְאַבְשַׁי בֶּן־צְרוּיָה, הִכָּה אֶת־אֱדוֹם בְּגֵיא הַמֶּלַח, שְׁמוֹנָה עָשָׂר אָלֶף׃"},{"number":13,"verse":"וַיָּשֶׂם בֶּאֱדוֹם נְצִיבִים, וַיִּהְיוּ כָל־אֱדוֹם עֲבָדִים לְדָוִיד; וַיּוֹשַׁע יְהוָה אֶת־דָּוִיד, בְּכֹל אֲשֶׁר הָלָךְ׃"},{"number":14,"verse":"וַיִּמְלֹךְ דָּוִיד עַל־כָּל־יִשְׂרָאֵל; וַיְהִי, עֹשֶׂה מִשְׁפָּט וּצְדָקָה לְכָל־עַמּוֹ׃"},{"number":15,"verse":"וְיוֹאָב בֶּן־צְרוּיָה עַל־הַצָּבָא; וִיהוֹשָׁפָט בֶּן־אֲחִילוּד מַזְכִּיר׃"},{"number":16,"verse":"וְצָדוֹק בֶּן־אֲחִיטוּב וַאֲבִימֶלֶךְ בֶּן־אֶבְיָתָר כֹּהֲנִים; וְשַׁוְשָׁא סוֹפֵר׃"},{"number":17,"verse":"וּבְנָיָהוּ בֶּן־יְהוֹיָדָע, עַל־הַכְּרֵתִי וְהַפְּלֵתִי; וּבְנֵי־דָוִיד הָרִאשֹׁנִים לְיַד הַמֶּלֶךְ׃ פ"}]}