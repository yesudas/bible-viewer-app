{"bibleAbbr":"MHB","bookName":"Leviticus","bookEnglishName":"Leviticus","chapterNumber":18,"verses":[{"number":1,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":2,"verse":"דַּבֵּר אֶל־בְּנֵי יִשְׂרָאֵל, וְאָמַרְתָּ אֲלֵהֶם; אֲנִי יְהוָה אֱלֹהֵיכֶם׃"},{"number":3,"verse":"כְּמַעֲשֵׂה אֶרֶץ־מִצְרַיִם אֲשֶׁר יְשַׁבְתֶּם־בָּהּ לֹא תַעֲשׂוּ; וּכְמַעֲשֵׂה אֶרֶץ־כְּנַעַן אֲשֶׁר אֲנִי מֵבִיא אֶתְכֶם שָׁמָּה לֹא תַעֲשׂוּ, וּבְחֻקֹּתֵיהֶם לֹא תֵלֵכוּ׃"},{"number":4,"verse":"אֶת־מִשְׁפָּטַי תַּעֲשׂוּ וְאֶת־חֻקֹּתַי תִּשְׁמְרוּ לָלֶכֶת בָּהֶם; אֲנִי יְהוָה אֱלֹהֵיכֶם׃"},{"number":5,"verse":"וּשְׁמַרְתֶּם אֶת־חֻקֹּתַי וְאֶת־מִשְׁפָּטַי, אֲשֶׁר יַעֲשֶׂה אֹתָם הָאָדָם וָחַי בָּהֶם; אֲנִי יְהוָה׃ ס"},{"number":6,"verse":"אִישׁ אִישׁ אֶל־כָּל־שְׁאֵר בְּשָׂרוֹ, לֹא תִקְרְבוּ לְגַלּוֹת עֶרְוָה; אֲנִי יְהוָה׃ ס"},{"number":7,"verse":"עֶרְוַת אָבִיךָ וְעֶרְוַת אִמְּךָ לֹא תְגַלֵּה; אִמְּךָ הִוא, לֹא תְגַלֶּה עֶרְוָתָהּ׃ ס"},{"number":8,"verse":"עֶרְוַת אֵשֶׁת־אָבִיךָ לֹא תְגַלֵּה; עֶרְוַת אָבִיךָ הִוא׃ ס"},{"number":9,"verse":"עֶרְוַת אֲחוֹתְךָ בַת־אָבִיךָ אוֹ בַת־אִמֶּךָ, מוֹלֶדֶת בַּיִת, אוֹ מוֹלֶדֶת חוּץ; לֹא תְגַלֶּה עֶרְוָתָן׃ ס"},{"number":10,"verse":"עֶרְוַת בַּת־בִּנְךָ אוֹ בַת־בִּתְּךָ, לֹא תְגַלֶּה עֶרְוָתָן; כִּי עֶרְוָתְךָ הֵנָּה׃ ס"},{"number":11,"verse":"עֶרְוַת בַּת־אֵשֶׁת אָבִיךָ מוֹלֶדֶת אָבִיךָ, אֲחוֹתְךָ הִוא; לֹא תְגַלֶּה עֶרְוָתָהּ׃ ס"},{"number":12,"verse":"עֶרְוַת אֲחוֹת־אָבִיךָ לֹא תְגַלֵּה; שְׁאֵר אָבִיךָ הִוא׃ ס"},{"number":13,"verse":"עֶרְוַת אֲחוֹת־אִמְּךָ לֹא תְגַלֵּה; כִּי־שְׁאֵר אִמְּךָ הִוא׃ ס"},{"number":14,"verse":"עֶרְוַת אֲחִי־אָבִיךָ לֹא תְגַלֵּה; אֶל־אִשְׁתּוֹ לֹא תִקְרָב, דֹּדָתְךָ הִוא׃ ס"},{"number":15,"verse":"עֶרְוַת כַּלָּתְךָ לֹא תְגַלֵּה; אֵשֶׁת בִּנְךָ הִוא, לֹא תְגַלֶּה עֶרְוָתָהּ׃ ס"},{"number":16,"verse":"עֶרְוַת אֵשֶׁת־אָחִיךָ לֹא תְגַלֵּה; עֶרְוַת אָחִיךָ הִוא׃ ס"},{"number":17,"verse":"עֶרְוַת אִשָּׁה וּבִתָּהּ לֹא תְגַלֵּה; אֶת־בַּת־בְּנָהּ וְאֶת־בַּת־בִּתָּהּ, לֹא תִקַּח לְגַלּוֹת עֶרְוָתָהּ, שַׁאֲרָה הֵנָּה זִמָּה הִוא׃"},{"number":18,"verse":"וְאִשָּׁה אֶל־אֲחֹתָהּ לֹא תִקָּח; לִצְרֹר, לְגַלּוֹת עֶרְוָתָהּ עָלֶיהָ בְּחַיֶּיהָ׃"},{"number":19,"verse":"וְאֶל־אִשָּׁה בְּנִדַּת טֻמְאָתָהּ; לֹא תִקְרַב, לְגַלּוֹת עֶרְוָתָהּ׃"},{"number":20,"verse":"וְאֶל־אֵשֶׁת עֲמִיתְךָ, לֹא־תִתֵּן שְׁכָבְתְּךָ לְזָרַע; לְטָמְאָה־בָהּ׃"},{"number":21,"verse":"וּמִזַּרְעֲךָ לֹא־תִתֵּן לְהַעֲבִיר לַמֹּלֶךְ; וְלֹא תְחַלֵּל אֶת־שֵׁם אֱלֹהֶיךָ אֲנִי יְהוָה׃"},{"number":22,"verse":"וְאֶת־זָכָר, לֹא תִשְׁכַּב מִשְׁכְּבֵי אִשָּׁה; תּוֹעֵבָה הִוא׃"},{"number":23,"verse":"וּבְכָל־בְּהֵמָה לֹא־תִתֵּן שְׁכָבְתְּךָ לְטָמְאָה־בָהּ; וְאִשָּׁה, לֹא־תַעֲמֹד לִפְנֵי בְהֵמָה לְרִבְעָהּ תֶּבֶל הוּא׃"},{"number":24,"verse":"אַל־תִּטַּמְּאוּ בְּכָל־אֵלֶּה; כִּי בְכָל־אֵלֶּה נִטְמְאוּ הַגּוֹיִם, אֲשֶׁר־אֲנִי מְשַׁלֵּחַ מִפְּנֵיכֶם׃"},{"number":25,"verse":"וַתִּטְמָא הָאָרֶץ, וָאֶפְקֹד עֲוֹנָהּ עָלֶיהָ; וַתָּקִא הָאָרֶץ אֶת־יֹשְׁבֶיהָ׃"},{"number":26,"verse":"וּשְׁמַרְתֶּם אַתֶּם, אֶת־חֻקֹּתַי וְאֶת־מִשְׁפָּטַי, וְלֹא תַעֲשׂוּ, מִכֹּל הַתּוֹעֵבֹת הָאֵלֶּה; הָאֶזְרָח, וְהַגֵּר הַגָּר בְּתוֹכְכֶם׃"},{"number":27,"verse":"כִּי אֶת־כָּל־הַתּוֹעֵבֹת הָאֵל, עָשׂוּ אַנְשֵׁי־הָאָרֶץ אֲשֶׁר לִפְנֵיכֶם; וַתִּטְמָא הָאָרֶץ׃"},{"number":28,"verse":"וְלֹא־תָקִיא הָאָרֶץ אֶתְכֶם, בְּטַמַּאֲכֶם אֹתָהּ; כַּאֲשֶׁר קָאָה אֶת־הַגּוֹי אֲשֶׁר לִפְנֵיכֶם׃"},{"number":29,"verse":"כִּי כָּל־אֲשֶׁר יַעֲשֶׂה, מִכֹּל הַתּוֹעֵבוֹת הָאֵלֶּה; וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם׃"},{"number":30,"verse":"וּשְׁמַרְתֶּם אֶת־מִשְׁמַרְתִּי, לְבִלְתִּי עֲשׂוֹת מֵחֻקּוֹת הַתּוֹעֵבֹת אֲשֶׁר נַעֲשׂוּ לִפְנֵיכֶם, וְלֹא תִטַּמְּאוּ בָּהֶם; אֲנִי יְהוָה אֱלֹהֵיכֶם׃ פ"}]}