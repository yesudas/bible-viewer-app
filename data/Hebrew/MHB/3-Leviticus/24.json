{"bibleAbbr":"MHB","bookName":"Leviticus","bookEnglishName":"Leviticus","chapterNumber":24,"verses":[{"number":1,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":2,"verse":"צַו אֶת־בְּנֵי יִשְׂרָאֵל, וְיִקְחוּ אֵלֶיךָ שֶׁמֶן זַיִת זָךְ כָּתִית לַמָּאוֹר; לְהַעֲלֹת נֵר תָּמִיד׃"},{"number":3,"verse":"מִחוּץ לְפָרֹכֶת הָעֵדֻת בְּאֹהֶל מוֹעֵד, יַעֲרֹךְ אֹתוֹ אַהֲרֹן מֵעֶרֶב עַד־בֹּקֶר לִפְנֵי יְהוָה תָּמִיד; חֻקַּת עוֹלָם לְדֹרֹתֵיכֶם׃"},{"number":4,"verse":"עַל הַמְּנֹרָה הַטְּהֹרָה, יַעֲרֹךְ אֶת־הַנֵּרוֹת; לִפְנֵי יְהוָה תָּמִיד׃ פ"},{"number":5,"verse":"וְלָקַחְתָּ סֹלֶת, וְאָפִיתָ אֹתָהּ, שְׁתֵּים עֶשְׂרֵה חַלּוֹת; שְׁנֵי עֶשְׂרֹנִים, יִהְיֶה הַחַלָּה הָאֶחָת׃"},{"number":6,"verse":"וְשַׂמְתָּ אוֹתָם שְׁתַּיִם מַעֲרָכוֹת שֵׁשׁ הַמַּעֲרָכֶת; עַל הַשֻּׁלְחָן הַטָּהֹר לִפְנֵי יְהוָה׃"},{"number":7,"verse":"וְנָתַתָּ עַל־הַמַּעֲרֶכֶת לְבֹנָה זַכָּה; וְהָיְתָה לַלֶּחֶם לְאַזְכָּרָה, אִשֶּׁה לַיהוָה׃"},{"number":8,"verse":"בְּיוֹם הַשַּׁבָּת בְּיוֹם הַשַּׁבָּת, יַעַרְכֶנּוּ לִפְנֵי יְהוָה תָּמִיד; מֵאֵת בְּנֵי־יִשְׂרָאֵל בְּרִית עוֹלָם׃"},{"number":9,"verse":"וְהָיְתָה לְאַהֲרֹן וּלְבָנָיו, וַאֲכָלֻהוּ בְּמָקוֹם קָדֹשׁ; כִּי קֹדֶשׁ קָדָשִׁים הוּא לוֹ מֵאִשֵּׁי יְהוָה חָק־עוֹלָם׃ ס"},{"number":10,"verse":"וַיֵּצֵא בֶּן־אִשָּׁה יִשְׂרְאֵלִית, וְהוּא בֶּן־אִישׁ מִצְרִי, בְּתוֹךְ בְּנֵי יִשְׂרָאֵל; וַיִּנָּצוּ בַּמַּחֲנֶה, בֶּן הַיִּשְׂרְאֵלִית, וְאִישׁ הַיִּשְׂרְאֵלִי׃"},{"number":11,"verse":"וַיִּקֹּב בֶּן־הָאִשָּׁה הַיִּשְׂרְאֵלִית אֶת־הַשֵּׁם וַיְקַלֵּל, וַיָּבִיאוּ אֹתוֹ אֶל־מֹשֶׁה; וְשֵׁם אִמּוֹ שְׁלֹמִית בַּת־דִּבְרִי לְמַטֵּה־דָן׃"},{"number":12,"verse":"וַיַּנִּיחֻהוּ בַּמִּשְׁמָר; לִפְרֹשׁ לָהֶם עַל־פִּי יְהוָה׃ פ"},{"number":13,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":14,"verse":"הוֹצֵא אֶת־הַמְקַלֵּל, אֶל־מִחוּץ לַמַּחֲנֶה, וְסָמְכוּ כָל־הַשֹּׁמְעִים אֶת־יְדֵיהֶם עַל־רֹאשׁוֹ; וְרָגְמוּ אֹתוֹ כָּל־הָעֵדָה׃"},{"number":15,"verse":"וְאֶל־בְּנֵי יִשְׂרָאֵל תְּדַבֵּר לֵאמֹר; אִישׁ אִישׁ כִּי־יְקַלֵּל אֱלֹהָיו וְנָשָׂא חֶטְאוֹ׃"},{"number":16,"verse":"וְנֹקֵב שֵׁם־יְהוָה מוֹת יוּמָת, רָגוֹם יִרְגְּמוּ־בוֹ כָּל־הָעֵדָה; כַּגֵּר כָּאֶזְרָח, בְּנָקְבוֹ־שֵׁם יוּמָת׃"},{"number":17,"verse":"וְאִישׁ כִּי יַכֶּה כָּל־נֶפֶשׁ אָדָם; מוֹת יוּמָת׃"},{"number":18,"verse":"וּמַכֵּה נֶפֶשׁ־בְּהֵמָה יְשַׁלְּמֶנָּה; נֶפֶשׁ תַּחַת נָפֶשׁ׃"},{"number":19,"verse":"וְאִישׁ כִּי־יִתֵּן מוּם בַּעֲמִיתוֹ; כַּאֲשֶׁר עָשָׂה, כֵּן יֵעָשֶׂה לּוֹ׃"},{"number":20,"verse":"שֶׁבֶר תַּחַת שֶׁבֶר, עַיִן תַּחַת עַיִן, שֵׁן תַּחַת שֵׁן; כַּאֲשֶׁר יִתֵּן מוּם בָּאָדָם, כֵּן יִנָּתֶן בּוֹ׃"},{"number":21,"verse":"וּמַכֵּה בְהֵמָה יְשַׁלְּמֶנָּה; וּמַכֵּה אָדָם יוּמָת׃"},{"number":22,"verse":"מִשְׁפַּט אֶחָד יִהְיֶה לָכֶם, כַּגֵּר כָּאֶזְרָח יִהְיֶה; כִּי אֲנִי יְהוָה אֱלֹהֵיכֶם׃"},{"number":23,"verse":"וַיְדַבֵּר מֹשֶׁה אֶל־בְּנֵי יִשְׂרָאֵל, וַיּוֹצִיאוּ אֶת־הַמְקַלֵּל, אֶל־מִחוּץ לַמַּחֲנֶה, וַיִּרְגְּמוּ אֹתוֹ אָבֶן; וּבְנֵי־יִשְׂרָאֵל עָשׂוּ, כַּאֲשֶׁר צִוָּה יְהוָה אֶת־מֹשֶׁה׃ פ"}]}