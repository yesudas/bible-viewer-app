{"bibleAbbr":"MHB","bookName":"Leviticus","bookEnglishName":"Leviticus","chapterNumber":22,"verses":[{"number":1,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":2,"verse":"דַּבֵּר אֶל־אַהֲרֹן וְאֶל־בָּנָיו, וְיִנָּזְרוּ מִקָּדְשֵׁי בְנֵי־יִשְׂרָאֵל, וְלֹא יְחַלְּלוּ אֶת־שֵׁם קָדְשִׁי; אֲשֶׁר הֵם מַקְדִּשִׁים לִי אֲנִי יְהוָה׃"},{"number":3,"verse":"אֱמֹר אֲלֵהֶם, לְדֹרֹתֵיכֶם כָּל־אִישׁ אֲשֶׁר־יִקְרַב מִכָּל־זַרְעֲכֶם, אֶל־הַקֳּדָשִׁים אֲשֶׁר יַקְדִּישׁוּ בְנֵי־יִשְׂרָאֵל לַיהוָה, וְטֻמְאָתוֹ עָלָיו; וְנִכְרְתָה הַנֶּפֶשׁ הַהִוא מִלְּפָנַי אֲנִי יְהוָה׃"},{"number":4,"verse":"אִישׁ אִישׁ מִזֶּרַע אַהֲרֹן, וְהוּא צָרוּעַ אוֹ זָב, בַּקֳּדָשִׁים לֹא יֹאכַל, עַד אֲשֶׁר יִטְהָר; וְהַנֹּגֵעַ בְּכָל־טְמֵא־נֶפֶשׁ, אוֹ אִישׁ, אֲשֶׁר־תֵּצֵא מִמֶּנּוּ שִׁכְבַת־זָרַע׃"},{"number":5,"verse":"אוֹ־אִישׁ אֲשֶׁר יִגַּע, בְּכָל־שֶׁרֶץ אֲשֶׁר יִטְמָא־לוֹ; אוֹ בְאָדָם אֲשֶׁר יִטְמָא־לוֹ, לְכֹל טֻמְאָתוֹ׃"},{"number":6,"verse":"נֶפֶשׁ אֲשֶׁר תִּגַּע־בּוֹ, וְטָמְאָה עַד־הָעָרֶב; וְלֹא יֹאכַל מִן־הַקֳּדָשִׁים, כִּי אִם־רָחַץ בְּשָׂרוֹ בַּמָּיִם׃"},{"number":7,"verse":"וּבָא הַשֶּׁמֶשׁ וְטָהֵר; וְאַחַר יֹאכַל מִן־הַקֳּדָשִׁים, כִּי לַחְמוֹ הוּא׃"},{"number":8,"verse":"נְבֵלָה וּטְרֵפָה לֹא יֹאכַל לְטָמְאָה־בָהּ; אֲנִי יְהוָה׃"},{"number":9,"verse":"וְשָׁמְרוּ אֶת־מִשְׁמַרְתִּי, וְלֹא־יִשְׂאוּ עָלָיו חֵטְא, וּמֵתוּ בוֹ כִּי יְחַלְּלֻהוּ; אֲנִי יְהוָה מְקַדְּשָׁם׃"},{"number":10,"verse":"וְכָל־זָר לֹא־יֹאכַל קֹדֶשׁ; תּוֹשַׁב כֹּהֵן וְשָׂכִיר לֹא־יֹאכַל קֹדֶשׁ׃"},{"number":11,"verse":"וְכֹהֵן, כִּי־יִקְנֶה נֶפֶשׁ קִנְיַן כַּסְפּוֹ, הוּא יֹאכַל בּוֹ; וִילִיד בֵּיתוֹ, הֵם יֹאכְלוּ בְלַחְמוֹ׃"},{"number":12,"verse":"וּבַת־כֹּהֵן, כִּי תִהְיֶה לְאִישׁ זָר; הִוא בִּתְרוּמַת הַקֳּדָשִׁים לֹא תֹאכֵל׃"},{"number":13,"verse":"וּבַת־כֹּהֵן כִּי תִהְיֶה אַלְמָנָה וּגְרוּשָׁה, וְזֶרַע אֵין לָהּ, וְשָׁבָה אֶל־בֵּית אָבִיהָ כִּנְעוּרֶיהָ, מִלֶּחֶם אָבִיהָ תֹּאכֵל; וְכָל־זָר לֹא־יֹאכַל בּוֹ׃ ס"},{"number":14,"verse":"וְאִישׁ כִּי־יֹאכַל קֹדֶשׁ בִּשְׁגָגָה; וְיָסַף חֲמִשִׁיתוֹ עָלָיו, וְנָתַן לַכֹּהֵן אֶת־הַקֹּדֶשׁ׃"},{"number":15,"verse":"וְלֹא יְחַלְּלוּ, אֶת־קָדְשֵׁי בְּנֵי יִשְׂרָאֵל; אֵת אֲשֶׁר־יָרִימוּ לַיהוָה׃"},{"number":16,"verse":"וְהִשִּׂיאוּ אוֹתָם עֲוֹן אַשְׁמָה, בְּאָכְלָם אֶת־קָדְשֵׁיהֶם; כִּי אֲנִי יְהוָה מְקַדְּשָׁם׃ פ"},{"number":17,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":18,"verse":"דַּבֵּר אֶל־אַהֲרֹן וְאֶל־בָּנָיו, וְאֶל כָּל־בְּנֵי יִשְׂרָאֵל, וְאָמַרְתָּ אֲלֵהֶם; אִישׁ אִישׁ מִבֵּית יִשְׂרָאֵל וּמִן־הַגֵּר בְּיִשְׂרָאֵל, אֲשֶׁר יַקְרִיב קָרְבָּנוֹ לְכָל־נִדְרֵיהֶם וּלְכָל־נִדְבוֹתָם, אֲשֶׁר־יַקְרִיבוּ לַיהוָה לְעֹלָה׃"},{"number":19,"verse":"לִרְצֹנְכֶם; תָּמִים זָכָר, בַּבָּקָר בַּכְּשָׂבִים וּבָעִזִּים׃"},{"number":20,"verse":"כֹּל אֲשֶׁר־בּוֹ מוּם לֹא תַקְרִיבוּ; כִּי־לֹא לְרָצוֹן יִהְיֶה לָכֶם׃"},{"number":21,"verse":"וְאִישׁ, כִּי־יַקְרִיב זֶבַח־שְׁלָמִים לַיהוָה, לְפַלֵּא־נֶדֶר אוֹ לִנְדָבָה, בַּבָּקָר אוֹ בַצֹּאן; תָּמִים יִהְיֶה לְרָצוֹן, כָּל־מוּם לֹא יִהְיֶה־בּוֹ׃"},{"number":22,"verse":"עַוֶּרֶת אוֹ שָׁבוּר אוֹ־חָרוּץ אוֹ־יַבֶּלֶת, אוֹ גָרָב אוֹ יַלֶּפֶת, לֹא־תַקְרִיבוּ אֵלֶּה לַיהוָה; וְאִשֶּׁה, לֹא־תִתְּנוּ מֵהֶם עַל־הַמִּזְבֵּחַ לַיהוָה׃"},{"number":23,"verse":"וְשׁוֹר וָשֶׂה שָׂרוּעַ וְקָלוּט; נְדָבָה תַּעֲשֶׂה אֹתוֹ, וּלְנֵדֶר לֹא יֵרָצֶה׃"},{"number":24,"verse":"וּמָעוּךְ וְכָתוּת וְנָתוּק וְכָרוּת, לֹא תַקְרִיבוּ לַיהוָה; וּבְאַרְצְכֶם לֹא תַעֲשׂוּ׃"},{"number":25,"verse":"וּמִיַּד בֶּן־נֵכָר, לֹא תַקְרִיבוּ אֶת־לֶחֶם אֱלֹהֵיכֶם מִכָּל־אֵלֶּה; כִּי מָשְׁחָתָם בָּהֶם מוּם בָּם, לֹא יֵרָצוּ לָכֶם׃ פ"},{"number":26,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":27,"verse":"שׁוֹר אוֹ־כֶשֶׂב אוֹ־עֵז כִּי יִוָּלֵד, וְהָיָה שִׁבְעַת יָמִים תַּחַת אִמּוֹ; וּמִיּוֹם הַשְּׁמִינִי וָהָלְאָה, יֵרָצֶה לְקָרְבַּן אִשֶּׁה לַיהוָה׃"},{"number":28,"verse":"וְשׁוֹר אוֹ־שֶׂה; אֹתוֹ וְאֶת־בְּנוֹ, לֹא תִשְׁחֲטוּ בְּיוֹם אֶחָד׃"},{"number":29,"verse":"וְכִי־תִזְבְּחוּ זֶבַח־תּוֹדָה לַיהוָה; לִרְצֹנְכֶם תִּזְבָּחוּ׃"},{"number":30,"verse":"בַּיּוֹם הַהוּא יֵאָכֵל, לֹא־תוֹתִירוּ מִמֶּנּוּ עַד־בֹּקֶר; אֲנִי יְהוָה׃"},{"number":31,"verse":"וּשְׁמַרְתֶּם מִצְוֹתַי, וַעֲשִׂיתֶם אֹתָם; אֲנִי יְהוָה׃"},{"number":32,"verse":"וְלֹא תְחַלְּלוּ אֶת־שֵׁם קָדְשִׁי, וְנִקְדַּשְׁתִּי, בְּתוֹךְ בְּנֵי יִשְׂרָאֵל; אֲנִי יְהוָה מְקַדִּשְׁכֶם׃"},{"number":33,"verse":"הַמּוֹצִיא אֶתְכֶם מֵאֶרֶץ מִצְרַיִם, לִהְיוֹת לָכֶם לֵאלֹהִים; אֲנִי יְהוָה׃ פ"}]}