{"bibleAbbr":"MHB","bookName":"Zephaniah","bookEnglishName":"Zephaniah","chapterNumber":3,"verses":[{"number":1,"verse":"הוֹי מֹרְאָה וְנִגְאָלָה; הָעִיר הַיּוֹנָה׃"},{"number":2,"verse":"לֹא שָׁמְעָה בְּקוֹל, לֹא לָקְחָה מוּסָר; בַּיהוָה לֹא בָטָחָה, אֶל־אֱלֹהֶיהָ לֹא קָרֵבָה׃"},{"number":3,"verse":"שָׂרֶיהָ בְקִרְבָּהּ, אֲרָיוֹת שֹׁאֲגִים; שֹׁפְטֶיהָ זְאֵבֵי עֶרֶב, לֹא גָרְמוּ לַבֹּקֶר׃"},{"number":4,"verse":"נְבִיאֶיהָ פֹּחֲזִים, אַנְשֵׁי בֹּגְדוֹת; כֹּהֲנֶיהָ חִלְּלוּ־קֹדֶשׁ, חָמְסוּ תּוֹרָה׃"},{"number":5,"verse":"יְהוָה צַדִּיק בְּקִרְבָּהּ, לֹא יַעֲשֶׂה עַוְלָה; בַּבֹּקֶר בַּבֹּקֶר מִשְׁפָּטוֹ יִתֵּן לָאוֹר לֹא נֶעְדָּר, וְלֹא־יוֹדֵעַ עַוָּל בֹּשֶׁת׃"},{"number":6,"verse":"הִכְרַתִּי גוֹיִם, נָשַׁמּוּ פִּנּוֹתָם, הֶחֱרַבְתִּי חוּצוֹתָם מִבְּלִי עוֹבֵר; נִצְדּוּ עָרֵיהֶם מִבְּלִי־אִישׁ מֵאֵין יוֹשֵׁב׃"},{"number":7,"verse":"אָמַרְתִּי אַךְ־תִּירְאִי אוֹתִי תִּקְחִי מוּסָר, וְלֹא־יִכָּרֵת מְעוֹנָהּ, כֹּל אֲשֶׁר־פָּקַדְתִּי עָלֶיהָ; אָכֵן הִשְׁכִּימוּ הִשְׁחִיתוּ, כֹּל עֲלִילוֹתָם׃"},{"number":8,"verse":"לָכֵן חַכּוּ־לִי נְאֻם־יְהוָה, לְיוֹם קוּמִי לְעַד; כִּי מִשְׁפָּטִי לֶאֱסֹף גּוֹיִם לְקָבְצִי מַמְלָכוֹת, לִשְׁפֹּךְ עֲלֵיהֶם זַעְמִי כֹּל חֲרוֹן אַפִּי, כִּי בְּאֵשׁ קִנְאָתִי, תֵּאָכֵל כָּל־הָאָרֶץ׃"},{"number":9,"verse":"כִּי־אָז אֶהְפֹּךְ אֶל־עַמִּים שָׂפָה בְרוּרָה; לִקְרֹא כֻלָּם בְּשֵׁם יְהוָה, לְעָבְדוֹ שְׁכֶם אֶחָד׃"},{"number":10,"verse":"מֵעֵבֶר לְנַהֲרֵי־כוּשׁ; עֲתָרַי בַּת־פּוּצַי, יוֹבִלוּן מִנְחָתִי׃"},{"number":11,"verse":"בַּיּוֹם הַהוּא, לֹא תֵבוֹשִׁי מִכֹּל עֲלִילֹתַיִךְ, אֲשֶׁר פָּשַׁעַתְּ בִּי; כִּי־אָז אָסִיר מִקִּרְבֵּךְ, עַלִּיזֵי גַּאֲוָתֵךְ, וְלֹא־תוֹסִפִי לְגָבְהָה עוֹד בְּהַר קָדְשִׁי׃"},{"number":12,"verse":"וְהִשְׁאַרְתִּי בְקִרְבֵּךְ, עַם עָנִי וָדָל; וְחָסוּ בְּשֵׁם יְהוָה׃"},{"number":13,"verse":"שְׁאֵרִית יִשְׂרָאֵל לֹא־יַעֲשׂוּ עַוְלָה וְלֹא־יְדַבְּרוּ כָזָב, וְלֹא־יִמָּצֵא בְּפִיהֶם לְשׁוֹן תַּרְמִית; כִּי־הֵמָּה יִרְעוּ וְרָבְצוּ וְאֵין מַחֲרִיד׃ ס"},{"number":14,"verse":"רָנִּי בַּת־צִיּוֹן, הָרִיעוּ יִשְׂרָאֵל; שִׂמְחִי וְעָלְזִי בְּכָל־לֵב, בַּת יְרוּשָׁלִָם׃"},{"number":15,"verse":"הֵסִיר יְהוָה מִשְׁפָּטַיִךְ, פִּנָּה אֹיְבֵךְ; מֶלֶךְ יִשְׂרָאֵל יְהוָה בְּקִרְבֵּךְ, לֹא־תִירְאִי רָע עוֹד׃"},{"number":16,"verse":"בַּיּוֹם הַהוּא, יֵאָמֵר לִירוּשָׁלִַם אַל־תִּירָאִי; צִיּוֹן אַל־יִרְפּוּ יָדָיִךְ׃"},{"number":17,"verse":"יְהוָה אֱלֹהַיִךְ בְּקִרְבֵּך גִּבּוֹר יוֹשִׁיעַ; יָשִׂישׂ עָלַיִךְ בְּשִׂמְחָה, יַחֲרִישׁ בְּאַהֲבָתוֹ, יָגִיל עָלַיִךְ בְּרִנָּה׃"},{"number":18,"verse":"נוּגֵי מִמּוֹעֵד אָסַפְתִּי מִמֵּךְ הָיוּ; מַשְׂאֵת עָלֶיהָ חֶרְפָּה׃"},{"number":19,"verse":"הִנְנִי עֹשֶׂה אֶת־כָּל־מְעַנַּיִךְ בָּעֵת הַהִיא; וְהוֹשַׁעְתִּי אֶת־הַצֹּלֵעָה, וְהַנִּדָּחָה אֲקַבֵּץ, וְשַׂמְתִּים לִתְהִלָּה וּלְשֵׁם, בְּכָל־הָאָרֶץ בָּשְׁתָּם׃"},{"number":20,"verse":"בָּעֵת הַהִיא אָבִיא אֶתְכֶם, וּבָעֵת קַבְּצִי אֶתְכֶם; כִּי־אֶתֵּן אֶתְכֶם לְשֵׁם וְלִתְהִלָּה, בְּכֹל עַמֵּי הָאָרֶץ, בְּשׁוּבִי אֶת־שְׁבוּתֵיכֶם לְעֵינֵיכֶם אָמַר יְהוָה׃"}]}