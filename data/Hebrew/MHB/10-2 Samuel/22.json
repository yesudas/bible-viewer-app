{"bibleAbbr":"MHB","bookName":"2 Samuel","bookEnglishName":"2 Samuel","chapterNumber":22,"verses":[{"number":1,"verse":"וַיְדַבֵּר דָּוִד לַיהוָה, אֶת־דִּבְרֵי הַשִּׁירָה הַזֹּאת; בְּיוֹם הִצִּיל יְהוָה אֹתוֹ מִכַּף כָּל־אֹיְבָיו וּמִכַּף שָׁאוּל׃"},{"number":2,"verse":"וַיֹּאמַר; יְהוָה סַלְעִי וּמְצֻדָתִי וּמְפַלְטִי־לִי׃"},{"number":3,"verse":"אֱלֹהֵי צוּרִי אֶחֱסֶה־בּוֹ; מָגִנִּי וְקֶרֶן יִשְׁעִי, מִשְׂגַּבִּי וּמְנוּסִי, מֹשִׁעִי מֵחָמָס תֹּשִׁעֵנִי׃"},{"number":4,"verse":"מְהֻלָּל אֶקְרָא יְהוָה; וּמֵאֹיְבַי אִוָּשֵׁעַ׃"},{"number":5,"verse":"כִּי אֲפָפֻנִי מִשְׁבְּרֵי־מָוֶת; נַחֲלֵי בְלִיַּעַל יְבַעֲתֻנִי׃"},{"number":6,"verse":"חֶבְלֵי שְׁאוֹל סַבֻּנִי; קִדְּמֻנִי מֹקְשֵׁי־מָוֶת׃"},{"number":7,"verse":"בַּצַּר־לִי אֶקְרָא יְהוָה, וְאֶל־אֱלֹהַי אֶקְרָא; וַיִּשְׁמַע מֵהֵיכָלוֹ קוֹלִי, וְשַׁוְעָתִי בְּאָזְנָיו׃"},{"number":8,"verse":"וַתְגָּעַשׁ (וַיִּתְגָּעַשׁ) וַתִּרְעַשׁ הָאָרֶץ, מוֹסְדוֹת הַשָּׁמַיִם יִרְגָּזוּ; וַיִּתְגָּעֲשׁוּ כִּי־חָרָה לוֹ׃"},{"number":9,"verse":"עָלָה עָשָׁן בְּאַפּוֹ, וְאֵשׁ מִפִּיו תֹּאכֵל; גֶּחָלִים בָּעֲרוּ מִמֶּנּוּ׃"},{"number":10,"verse":"וַיֵּט שָׁמַיִם וַיֵּרַד; וַעֲרָפֶל תַּחַת רַגְלָיו׃"},{"number":11,"verse":"וַיִּרְכַּב עַל־כְּרוּב וַיָּעֹף; וַיֵּרָא עַל־כַּנְפֵי־רוּחַ׃"},{"number":12,"verse":"וַיָּשֶׁת חֹשֶׁךְ סְבִיבֹתָיו סֻכּוֹת; חַשְׁרַת־מַיִם עָבֵי שְׁחָקִים׃"},{"number":13,"verse":"מִנֹּגַהּ נֶגְדּוֹ; בָּעֲרוּ גַּחֲלֵי־אֵשׁ׃"},{"number":14,"verse":"יַרְעֵם מִן־שָׁמַיִם יְהוָה; וְעֶלְיוֹן יִתֵּן קוֹלוֹ׃"},{"number":15,"verse":"וַיִּשְׁלַח חִצִּים וַיְפִיצֵם; בָּרָק וַיְּהֻמֵּם (וַיָּהֹם)׃"},{"number":16,"verse":"וַיֵּרָאוּ אֲפִקֵי יָם, יִגָּלוּ מֹסְדוֹת תֵּבֵל; בְּגַעֲרַת יְהוָה, מִנִּשְׁמַת רוּחַ אַפּוֹ׃"},{"number":17,"verse":"יִשְׁלַח מִמָּרוֹם יִקָּחֵנִי; יַמְשֵׁנִי מִמַּיִם רַבִּים׃"},{"number":18,"verse":"יַצִּילֵנִי מֵאֹיְבִי עָז; מִשֹּׂנְאַי, כִּי אָמְצוּ מִמֶּנִּי׃"},{"number":19,"verse":"יְקַדְּמֻנִי בְּיוֹם אֵידִי; וַיְהִי יְהוָה מִשְׁעָן לִי׃"},{"number":20,"verse":"וַיֹּצֵא לַמֶּרְחָב אֹתִי; יְחַלְּצֵנִי כִּי־חָפֵץ בִּי׃"},{"number":21,"verse":"יִגְמְלֵנִי יְהוָה כְּצִדְקָתִי; כְּבֹר יָדַי יָשִׁיב לִי׃"},{"number":22,"verse":"כִּי שָׁמַרְתִּי דַּרְכֵי יְהוָה; וְלֹא רָשַׁעְתִּי מֵאֱלֹהָי׃"},{"number":23,"verse":"כִּי כָל־מִשְׁפֹּטוֹ (מִשְׁפָּטָיו) לְנֶגְדִּי; וְחֻקֹּתָיו לֹא־אָסוּר מִמֶּנָּה׃"},{"number":24,"verse":"וָאֶהְיֶה תָמִים לוֹ; וָאֶשְׁתַּמְּרָה מֵעֲוֹנִי׃"},{"number":25,"verse":"וַיָּשֶׁב יְהוָה לִי כְּצִדְקָתִי; כְּבֹרִי לְנֶגֶד עֵינָיו׃"},{"number":26,"verse":"עִם־חָסִיד תִּתְחַסָּד; עִם־גִּבּוֹר תָּמִים תִּתַּמָּם׃"},{"number":27,"verse":"עִם־נָבָר תִּתָּבָר; וְעִם־עִקֵּשׁ תִּתַּפָּל׃"},{"number":28,"verse":"וְאֶת־עַם עָנִי תּוֹשִׁיעַ; וְעֵינֶיךָ עַל־רָמִים תַּשְׁפִּיל׃"},{"number":29,"verse":"כִּי־אַתָּה נֵירִי יְהוָה; וַיהוָה יַגִּיהַּ חָשְׁכִּי׃"},{"number":30,"verse":"כִּי בְכָה אָרוּץ גְּדוּד; בֵּאלֹהַי אֲדַלֶּג־שׁוּר׃"},{"number":31,"verse":"הָאֵל תָּמִים דַּרְכּוֹ; אִמְרַת יְהוָה צְרוּפָה, מָגֵן הוּא, לְכֹל הַחֹסִים בּוֹ׃"},{"number":32,"verse":"כִּי מִי־אֵל מִבַּלְעֲדֵי יְהוָה; וּמִי צוּר מִבַּלְעֲדֵי אֱלֹהֵינוּ׃"},{"number":33,"verse":"הָאֵל מָעוּזִּי חָיִל; וַיַּתֵּר תָּמִים דַּרְכּוֹ (דַּרְכִּי)׃"},{"number":34,"verse":"מְשַׁוֶּה רַגְלָיו (רַגְלַי) כָּאַיָּלוֹת; וְעַל בָּמוֹתַי יַעֲמִדֵנִי׃"},{"number":35,"verse":"מְלַמֵּד יָדַי לַמִּלְחָמָה; וְנִחַת קֶשֶׁת־נְחוּשָׁה זְרֹעֹתָי׃"},{"number":36,"verse":"וַתִּתֶּן־לִי מָגֵן יִשְׁעֶךָ; וַעֲנֹתְךָ תַּרְבֵּנִי׃"},{"number":37,"verse":"תַּרְחִיב צַעֲדִי תַּחְתֵּנִי; וְלֹא מָעֲדוּ קַרְסֻלָּי׃"},{"number":38,"verse":"אֶרְדְּפָה אֹיְבַי וָאַשְׁמִידֵם; וְלֹא אָשׁוּב עַד־כַּלּוֹתָם׃"},{"number":39,"verse":"וָאֲכַלֵּם וָאֶמְחָצֵם וְלֹא יְקוּמוּן; וַיִּפְּלוּ תַּחַת רַגְלָי׃"},{"number":40,"verse":"וַתַּזְרֵנִי חַיִל לַמִּלְחָמָה; תַּכְרִיעַ קָמַי תַּחְתֵּנִי׃"},{"number":41,"verse":"וְאֹיְבַי, תַּתָּה לִּי עֹרֶף; מְשַׂנְאַי וָאַצְמִיתֵם׃"},{"number":42,"verse":"יִשְׁעוּ וְאֵין מֹשִׁיעַ; אֶל־יְהוָה וְלֹא עָנָם׃"},{"number":43,"verse":"וְאֶשְׁחָקֵם כַּעֲפַר־אָרֶץ; כְּטִיט־חוּצוֹת אֲדִקֵּם אֶרְקָעֵם׃"},{"number":44,"verse":"וַתְּפַלְּטֵנִי, מֵרִיבֵי עַמִּי; תִּשְׁמְרֵנִי לְרֹאשׁ גּוֹיִם, עַם לֹא־יָדַעְתִּי יַעַבְדֻנִי׃"},{"number":45,"verse":"בְּנֵי נֵכָר יִתְכַּחֲשׁוּ־לִי; לִשְׁמוֹעַ אֹזֶן יִשָּׁמְעוּ לִי׃"},{"number":46,"verse":"בְּנֵי נֵכָר יִבֹּלוּ; וְיַחְגְּרוּ מִמִּסְגְּרוֹתָם׃"},{"number":47,"verse":"חַי־יְהוָה וּבָרוּךְ צוּרִי; וְיָרֻם אֱלֹהֵי צוּר יִשְׁעִי׃"},{"number":48,"verse":"הָאֵל הַנֹּתֵן נְקָמֹת לִי; וּמוֹרִיד עַמִּים תַּחְתֵּנִי׃"},{"number":49,"verse":"וּמוֹצִיאִי מֵאֹיְבָי; וּמִקָּמַי תְּרוֹמְמֵנִי, מֵאִישׁ חֲמָסִים תַּצִּילֵנִי׃"},{"number":50,"verse":"עַל־כֵּן אוֹדְךָ יְהוָה בַּגּוֹיִם; וּלְשִׁמְךָ אֲזַמֵּר׃"},{"number":51,"verse":"מִגְדִיל (מִגְדּוֹל) יְשׁוּעוֹת מַלְכּוֹ; וְעֹשֶׂה־חֶסֶד לִמְשִׁיחוֹ לְדָוִד וּלְזַרְעוֹ עַד־עוֹלָם׃ פ"}]}