{"bibleAbbr":"MHB","bookName":"Genesis","bookEnglishName":"Genesis","chapterNumber":36,"verses":[{"number":1,"verse":"וְאֵלֶּה תֹּלְדוֹת עֵשָׂו הוּא אֱדוֹם׃"},{"number":2,"verse":"עֵשָׂו לָקַח אֶת־נָשָׁיו מִבְּנוֹת כְּנָעַן; אֶת־עָדָה, בַּת־אֵילוֹן הַחִתִּי, וְאֶת־אָהֳלִיבָמָה בַּת־עֲנָה, בַּת־צִבְעוֹן הַחִוִּי׃"},{"number":3,"verse":"וְאֶת־בָּשְׂמַת בַּת־יִשְׁמָעֵאל אֲחוֹת נְבָיוֹת׃"},{"number":4,"verse":"וַתֵּלֶד עָדָה לְעֵשָׂו אֶת־אֱלִיפָז; וּבָשְׂמַת, יָלְדָה אֶת־רְעוּאֵל׃"},{"number":5,"verse":"וְאָהֳלִיבָמָה יָלְדָה, אֶת־יעישׁ (יְעוּשׁ) וְאֶת־יַעְלָם וְאֶת־קֹרַח; אֵלֶּה בְּנֵי עֵשָׂו, אֲשֶׁר יֻלְּדוּ־לוֹ בְּאֶרֶץ כְּנָעַן׃"},{"number":6,"verse":"וַיִּקַּח עֵשָׂו אֶת־נָשָׁיו וְאֶת־בָּנָיו וְאֶת־בְּנֹתָיו וְאֶת־כָּל־נַפְשׁוֹת בֵּיתוֹ, וְאֶת־מִקְנֵהוּ וְאֶת־כָּל־בְּהֶמְתּוֹ, וְאֵת כָּל־קִנְיָנוֹ, אֲשֶׁר רָכַשׁ בְּאֶרֶץ כְּנָעַן; וַיֵּלֶךְ אֶל־אֶרֶץ, מִפְּנֵי יַעֲקֹב אָחִיו׃"},{"number":7,"verse":"כִּי־הָיָה רְכוּשָׁם רָב מִשֶּׁבֶת יַחְדָּו; וְלֹא יָכְלָה אֶרֶץ מְגוּרֵיהֶם לָשֵׂאת אֹתָם, מִפְּנֵי מִקְנֵיהֶם׃"},{"number":8,"verse":"וַיֵּשֶׁב עֵשָׂו בְּהַר שֵׂעִיר, עֵשָׂו הוּא אֱדוֹם׃"},{"number":9,"verse":"וְאֵלֶּה תֹּלְדוֹת עֵשָׂו אֲבִי אֱדוֹם; בְּהַר שֵׂעִיר׃"},{"number":10,"verse":"אֵלֶּה שְׁמוֹת בְּנֵי־עֵשָׂו; אֱלִיפַז, בֶּן־עָדָה אֵשֶׁת עֵשָׂו, רְעוּאֵל בֶּן־בָּשְׂמַת אֵשֶׁת עֵשָׂו׃"},{"number":11,"verse":"וַיִּהְיוּ בְּנֵי אֱלִיפָז; תֵּימָן אוֹמָר, צְפוֹ וְגַעְתָּם וּקְנַז׃"},{"number":12,"verse":"וְתִמְנַע הָיְתָה פִילֶגֶשׁ, לֶאֱלִיפַז בֶּן־עֵשָׂו, וַתֵּלֶד לֶאֱלִיפַז אֶת־עֲמָלֵק; אֵלֶּה בְּנֵי עָדָה אֵשֶׁת עֵשָׂו׃"},{"number":13,"verse":"וְאֵלֶּה בְּנֵי רְעוּאֵל, נַחַת וָזֶרַח שַׁמָּה וּמִזָּה; אֵלֶּה הָיוּ, בְּנֵי בָשְׂמַת אֵשֶׁת עֵשָׂו׃"},{"number":14,"verse":"וְאֵלֶּה הָיוּ, בְּנֵי אָהֳלִיבָמָה בַת־עֲנָה בַּת־צִבְעוֹן אֵשֶׁת עֵשָׂו; וַתֵּלֶד לְעֵשָׂו, אֶת־יעישׁ (יְעוּשׁ) וְאֶת־יַעְלָם וְאֶת־קֹרַח׃"},{"number":15,"verse":"אֵלֶּה אַלּוּפֵי בְנֵי־עֵשָׂו; בְּנֵי אֱלִיפַז בְּכוֹר עֵשָׂו, אַלּוּף תֵּימָן אַלּוּף אוֹמָר, אַלּוּף צְפוֹ אַלּוּף קְנַז׃"},{"number":16,"verse":"אַלּוּף־קֹרַח אַלּוּף גַּעְתָּם אַלּוּף עֲמָלֵק; אֵלֶּה אַלּוּפֵי אֱלִיפַז בְּאֶרֶץ אֱדוֹם, אֵלֶּה בְּנֵי עָדָה׃"},{"number":17,"verse":"וְאֵלֶּה, בְּנֵי רְעוּאֵל בֶּן־עֵשָׂו, אַלּוּף נַחַת אַלּוּף זֶרַח, אַלּוּף שַׁמָּה אַלּוּף מִזָּה; אֵלֶּה אַלּוּפֵי רְעוּאֵל בְּאֶרֶץ אֱדוֹם, אֵלֶּה בְּנֵי בָשְׂמַת אֵשֶׁת עֵשָׂו׃"},{"number":18,"verse":"וְאֵלֶּה, בְּנֵי אָהֳלִיבָמָה אֵשֶׁת עֵשָׂו, אַלּוּף יְעוּשׁ אַלּוּף יַעְלָם אַלּוּף קֹרַח; אֵלֶּה אַלּוּפֵי אָהֳלִיבָמָה בַּת־עֲנָה אֵשֶׁת עֵשָׂו׃"},{"number":19,"verse":"אֵלֶּה בְנֵי־עֵשָׂו וְאֵלֶּה אַלּוּפֵיהֶם הוּא אֱדוֹם׃ ס"},{"number":20,"verse":"אֵלֶּה בְנֵי־שֵׂעִיר הַחֹרִי, יֹשְׁבֵי הָאָרֶץ; לוֹטָן וְשׁוֹבָל וְצִבְעוֹן וַעֲנָה׃"},{"number":21,"verse":"וְדִשׁוֹן וְאֵצֶר וְדִישָׁן; אֵלֶּה אַלּוּפֵי הַחֹרִי בְּנֵי שֵׂעִיר בְּאֶרֶץ אֱדוֹם׃"},{"number":22,"verse":"וַיִּהְיוּ בְנֵי־לוֹטָן חֹרִי וְהֵימָם; וַאֲחוֹת לוֹטָן תִּמְנָע׃"},{"number":23,"verse":"וְאֵלֶּה בְּנֵי שׁוֹבָל, עַלְוָן וּמָנַחַת וְעֵיבָל; שְׁפוֹ וְאוֹנָם׃"},{"number":24,"verse":"וְאֵלֶּה בְנֵי־צִבְעוֹן וְאַיָּה וַעֲנָה; הוּא עֲנָה, אֲשֶׁר מָצָא אֶת־הַיֵּמִם בַּמִּדְבָּר, בִּרְעֹתוֹ אֶת־הַחֲמֹרִים לְצִבְעוֹן אָבִיו׃"},{"number":25,"verse":"וְאֵלֶּה בְנֵי־עֲנָה דִּשֹׁן; וְאָהֳלִיבָמָה בַּת־עֲנָה׃"},{"number":26,"verse":"וְאֵלֶּה בְּנֵי דִישָׁן; חֶמְדָּן וְאֶשְׁבָּן וְיִתְרָן וּכְרָן׃"},{"number":27,"verse":"אֵלֶּה בְּנֵי־אֵצֶר; בִּלְהָן וְזַעֲוָן וַעֲקָן׃"},{"number":28,"verse":"אֵלֶּה בְנֵי־דִישָׁן עוּץ וַאֲרָן׃"},{"number":29,"verse":"אֵלֶּה אַלּוּפֵי הַחֹרִי; אַלּוּף לוֹטָן אַלּוּף שׁוֹבָל, אַלּוּף צִבְעוֹן אַלּוּף עֲנָה׃"},{"number":30,"verse":"אַלּוּף דִּשֹׁן אַלּוּף אֵצֶר אַלּוּף דִּישָׁן; אֵלֶּה אַלּוּפֵי הַחֹרִי לְאַלֻּפֵיהֶם בְּאֶרֶץ שֵׂעִיר׃ פ"},{"number":31,"verse":"וְאֵלֶּה הַמְּלָכִים, אֲשֶׁר מָלְכוּ בְּאֶרֶץ אֱדוֹם; לִפְנֵי מְלָךְ־מֶלֶךְ לִבְנֵי יִשְׂרָאֵל׃"},{"number":32,"verse":"וַיִּמְלֹךְ בֶּאֱדוֹם, בֶּלַע בֶּן־בְּעוֹר; וְשֵׁם עִירוֹ דִּנְהָבָה׃"},{"number":33,"verse":"וַיָּמָת בָּלַע; וַיִּמְלֹךְ תַּחְתָּיו, יוֹבָב בֶּן־זֶרַח מִבָּצְרָה׃"},{"number":34,"verse":"וַיָּמָת יוֹבָב; וַיִּמְלֹךְ תַּחְתָּיו, חֻשָׁם מֵאֶרֶץ הַתֵּימָנִי׃"},{"number":35,"verse":"וַיָּמָת חֻשָׁם; וַיִּמְלֹךְ תַּחְתָּיו הֲדַד בֶּן־בְּדַד, הַמַּכֶּה אֶת־מִדְיָן בִּשְׂדֵה מוֹאָב, וְשֵׁם עִירוֹ עֲוִית׃"},{"number":36,"verse":"וַיָּמָת הֲדָד; וַיִּמְלֹךְ תַּחְתָּיו, שַׂמְלָה מִמַּשְׂרֵקָה׃"},{"number":37,"verse":"וַיָּמָת שַׂמְלָה; וַיִּמְלֹךְ תַּחְתָּיו, שָׁאוּל מֵרְחֹבוֹת הַנָּהָר׃"},{"number":38,"verse":"וַיָּמָת שָׁאוּל; וַיִּמְלֹךְ תַּחְתָּיו, בַּעַל חָנָן בֶּן־עַכְבּוֹר׃"},{"number":39,"verse":"וַיָּמָת בַּעַל חָנָן בֶּן־עַכְבּוֹר, וַיִּמְלֹךְ תַּחְתָּיו הֲדַר, וְשֵׁם עִירוֹ פָּעוּ; וְשֵׁם אִשְׁתּוֹ מְהֵיטַבְאֵל בַּת־מַטְרֵד, בַּת מֵי זָהָב׃"},{"number":40,"verse":"וְאֵלֶּה שְׁמוֹת אַלּוּפֵי עֵשָׂו לְמִשְׁפְּחֹתָם, לִמְקֹמֹתָם בִּשְׁמֹתָם; אַלּוּף תִּמְנָע אַלּוּף עַלְוָה אַלּוּף יְתֵת׃"},{"number":41,"verse":"אַלּוּף אָהֳלִיבָמָה אַלּוּף אֵלָה אַלּוּף פִּינֹן׃"},{"number":42,"verse":"אַלּוּף קְנַז אַלּוּף תֵּימָן אַלּוּף מִבְצָר׃"},{"number":43,"verse":"אַלּוּף מַגְדִּיאֵל אַלּוּף עִירָם; אֵלֶּה אַלּוּפֵי אֱדוֹם, לְמֹשְׁבֹתָם בְּאֶרֶץ אֲחֻזָּתָם, הוּא עֵשָׂו אֲבִי אֱדוֹם׃ פ"}]}