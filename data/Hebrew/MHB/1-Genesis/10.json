{"bibleAbbr":"MHB","bookName":"Genesis","bookEnglishName":"Genesis","chapterNumber":10,"verses":[{"number":1,"verse":"וְאֵלֶּה תּוֹלְדֹת בְּנֵי־נֹחַ, שֵׁם חָם וָיָפֶת; וַיִּוָּלְדוּ לָהֶם בָּנִים אַחַר הַמַּבּוּל׃"},{"number":2,"verse":"בְּנֵי יֶפֶת, גֹּמֶר וּמָגוֹג, וּמָדַי וְיָוָן וְתֻבָל; וּמֶשֶׁךְ וְתִירָס׃"},{"number":3,"verse":"וּבְנֵי גֹּמֶר; אַשְׁכֲּנַז וְרִיפַת וְתֹגַרְמָה׃"},{"number":4,"verse":"וּבְנֵי יָוָן אֱלִישָׁה וְתַרְשִׁישׁ; כִּתִּים וְדֹדָנִים׃"},{"number":5,"verse":"מֵאֵלֶּה נִפְרְדוּ אִיֵּי הַגּוֹיִם בְּאַרְצֹתָם, אִישׁ לִלְשֹׁנוֹ; לְמִשְׁפְּחֹתָם בְּגוֹיֵהֶם׃"},{"number":6,"verse":"וּבְנֵי חָם; כּוּשׁ וּמִצְרַיִם וּפוּט וּכְנָעַן׃"},{"number":7,"verse":"וּבְנֵי כוּשׁ, סְבָא וַחֲוִילָה, וְסַבְתָּה וְרַעְמָה וְסַבְתְּכָא; וּבְנֵי רַעְמָה שְׁבָא וּדְדָן׃"},{"number":8,"verse":"וְכוּשׁ יָלַד אֶת־נִמְרֹד; הוּא הֵחֵל, לִהְיוֹת גִּבֹּר בָּאָרֶץ׃"},{"number":9,"verse":"הוּא־הָיָה גִבֹּר־צַיִד לִפְנֵי יְהוָה; עַל־כֵּן יֵאָמַר, כְּנִמְרֹד גִּבּוֹר צַיִד לִפְנֵי יְהוָה׃"},{"number":10,"verse":"וַתְּהִי רֵאשִׁית מַמְלַכְתּוֹ בָּבֶל, וְאֶרֶךְ וְאַכַּד וְכַלְנֵה; בְּאֶרֶץ שִׁנְעָר׃"},{"number":11,"verse":"מִן־הָאָרֶץ הַהִוא יָצָא אַשּׁוּר; וַיִּבֶן אֶת־נִינְוֵה, וְאֶת־רְחֹבֹת עִיר וְאֶת־כָּלַח׃"},{"number":12,"verse":"וְאֶת־רֶסֶן, בֵּין נִינְוֵה וּבֵין כָּלַח; הִוא הָעִיר הַגְּדֹלָה׃"},{"number":13,"verse":"וּמִצְרַיִם יָלַד אֶת־לוּדִים וְאֶת־עֲנָמִים וְאֶת־לְהָבִים וְאֶת־נַפְתֻּחִים׃"},{"number":14,"verse":"וְאֶת־פַּתְרֻסִים וְאֶת־כַּסְלֻחִים, אֲשֶׁר יָצְאוּ מִשָּׁם פְּלִשְׁתִּים וְאֶת־כַּפְתֹּרִים׃ ס"},{"number":15,"verse":"וּכְנַעַן, יָלַד אֶת־צִידֹן בְּכֹרוֹ וְאֶת־חֵת׃"},{"number":16,"verse":"וְאֶת־הַיְבוּסִי וְאֶת־הָאֱמֹרִי, וְאֵת הַגִּרְגָּשִׁי׃"},{"number":17,"verse":"וְאֶת־הַחִוִּי וְאֶת־הַעַרְקִי וְאֶת־הַסִּינִי׃"},{"number":18,"verse":"וְאֶת־הָאַרְוָדִי וְאֶת־הַצְּמָרִי וְאֶת־הַחֲמָתִי; וְאַחַר נָפֹצוּ, מִשְׁפְּחוֹת הַכְּנַעֲנִי׃"},{"number":19,"verse":"וַיְהִי גְּבוּל הַכְּנַעֲנִי מִצִּידֹן, בֹּאֲכָה גְרָרָה עַד־עַזָּה; בֹּאֲכָה סְדֹמָה וַעֲמֹרָה וְאַדְמָה וּצְבֹיִם עַד־לָשַׁע׃"},{"number":20,"verse":"אֵלֶּה בְנֵי־חָם, לְמִשְׁפְּחֹתָם לִלְשֹׁנֹתָם; בְּאַרְצֹתָם בְּגוֹיֵהֶם׃ ס"},{"number":21,"verse":"וּלְשֵׁם יֻלַּד גַּם־הוּא; אֲבִי כָּל־בְּנֵי־עֵבֶר, אֲחִי יֶפֶת הַגָּדוֹל׃"},{"number":22,"verse":"בְּנֵי שֵׁם עֵילָם וְאַשּׁוּר; וְאַרְפַּכְשַׁד וְלוּד וַאֲרָם׃"},{"number":23,"verse":"וּבְנֵי אֲרָם; עוּץ וְחוּל וְגֶתֶר וָמַשׁ׃"},{"number":24,"verse":"וְאַרְפַּכְשַׁד יָלַד אֶת־שָׁלַח; וְשֶׁלַח יָלַד אֶת־עֵבֶר׃"},{"number":25,"verse":"וּלְעֵבֶר יֻלַּד שְׁנֵי בָנִים; שֵׁם הָאֶחָד פֶּלֶג, כִּי בְיָמָיו נִפְלְגָה הָאָרֶץ, וְשֵׁם אָחִיו יָקְטָן׃"},{"number":26,"verse":"וְיָקְטָן יָלַד, אֶת־אַלְמוֹדָד וְאֶת־שָׁלֶף; וְאֶת־חֲצַרְמָוֶת וְאֶת־יָרַח׃"},{"number":27,"verse":"וְאֶת־הֲדוֹרָם וְאֶת־אוּזָל וְאֶת־דִּקְלָה׃"},{"number":28,"verse":"וְאֶת־עוֹבָל וְאֶת־אֲבִימָאֵל וְאֶת־שְׁבָא׃"},{"number":29,"verse":"וְאֶת־אוֹפִר וְאֶת־חֲוִילָה וְאֶת־יוֹבָב; כָּל־אֵלֶּה בְּנֵי יָקְטָן׃"},{"number":30,"verse":"וַיְהִי מוֹשָׁבָם מִמֵּשָׁא; בֹּאֲכָה סְפָרָה הַר הַקֶּדֶם׃"},{"number":31,"verse":"אֵלֶּה בְנֵי־שֵׁם, לְמִשְׁפְּחֹתָם לִלְשֹׁנֹתָם; בְּאַרְצֹתָם לְגוֹיֵהֶם׃"},{"number":32,"verse":"אֵלֶּה מִשְׁפְּחֹת בְּנֵי־נֹחַ לְתוֹלְדֹתָם בְּגוֹיֵהֶם; וּמֵאֵלֶּה נִפְרְדוּ הַגּוֹיִם בָּאָרֶץ אַחַר הַמַּבּוּל׃ פ"}]}