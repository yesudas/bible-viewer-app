{"bibleAbbr":"MHB","bookName":"Numbers","bookEnglishName":"Numbers","chapterNumber":1,"verses":[{"number":1,"verse":"וַיְדַבֵּר יְהוָה אֶל־מֹשֶׁה בְּמִדְבַּר סִינַי בְּאֹהֶל מוֹעֵד; בְּאֶחָד לַחֹדֶשׁ הַשֵּׁנִי בַּשָּׁנָה הַשֵּׁנִית, לְצֵאתָם מֵאֶרֶץ מִצְרַיִם לֵאמֹר׃"},{"number":2,"verse":"שְׂאוּ, אֶת־רֹאשׁ כָּל־עֲדַת בְּנֵי־יִשְׂרָאֵל, לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמוֹת, כָּל־זָכָר לְגֻלְגְּלֹתָם׃"},{"number":3,"verse":"מִבֶּן עֶשְׂרִים שָׁנָה וָמַעְלָה, כָּל־יֹצֵא צָבָא בְּיִשְׂרָאֵל; תִּפְקְדוּ אֹתָם לְצִבְאֹתָם אַתָּה וְאַהֲרֹן׃"},{"number":4,"verse":"וְאִתְּכֶם יִהְיוּ, אִישׁ אִישׁ לַמַּטֶּה; אִישׁ רֹאשׁ לְבֵית־אֲבֹתָיו הוּא׃"},{"number":5,"verse":"וְאֵלֶּה שְׁמוֹת הָאֲנָשִׁים, אֲשֶׁר יַעַמְדוּ אִתְּכֶם; לִרְאוּבֵן אֱלִיצוּר בֶּן־שְׁדֵיאוּר׃"},{"number":6,"verse":"לְשִׁמְעוֹן שְׁלֻמִיאֵל בֶּן־צוּרִישַׁדָּי׃"},{"number":7,"verse":"לִיהוּדָה נַחְשׁוֹן בֶּן־עַמִּינָדָב׃"},{"number":8,"verse":"לְיִשָּׂשכָר, נְתַנְאֵל בֶּן־צוּעָר׃"},{"number":9,"verse":"לִזְבוּלֻן אֱלִיאָב בֶּן־חֵלֹן׃"},{"number":10,"verse":"לִבְנֵי יוֹסֵף, לְאֶפְרַיִם אֱלִישָׁמָע בֶּן־עַמִּיהוּד; לִמְנַשֶּׁה גַּמְלִיאֵל בֶּן־פְּדָהצוּר׃"},{"number":11,"verse":"לְבִנְיָמִן, אֲבִידָן בֶּן־גִּדְעֹנִי׃"},{"number":12,"verse":"לְדָן אֲחִיעֶזֶר בֶּן־עַמִּישַׁדָּי׃"},{"number":13,"verse":"לְאָשֵׁר פַּגְעִיאֵל בֶּן־עָכְרָן׃"},{"number":14,"verse":"לְגָד אֶלְיָסָף בֶּן־דְּעוּאֵל׃"},{"number":15,"verse":"לְנַפְתָּלִי, אֲחִירַע בֶּן־עֵינָן׃"},{"number":16,"verse":"אֵלֶּה קְרִיאֵי (קְרוּאֵי) הָעֵדָה, נְשִׂיאֵי מַטּוֹת אֲבוֹתָם; רָאשֵׁי אַלְפֵי יִשְׂרָאֵל הֵם׃"},{"number":17,"verse":"וַיִּקַּח מֹשֶׁה וְאַהֲרֹן; אֵת הָאֲנָשִׁים הָאֵלֶּה, אֲשֶׁר נִקְּבוּ בְּשֵׁמוֹת׃"},{"number":18,"verse":"וְאֵת כָּל־הָעֵדָה הִקְהִילוּ, בְּאֶחָד לַחֹדֶשׁ הַשֵּׁנִי, וַיִּתְיַלְדוּ עַל־מִשְׁפְּחֹתָם לְבֵית אֲבֹתָם; בְּמִסְפַּר שֵׁמוֹת, מִבֶּן עֶשְׂרִים שָׁנָה וָמַעְלָה לְגֻלְגְּלֹתָם׃"},{"number":19,"verse":"כַּאֲשֶׁר צִוָּה יְהוָה אֶת־מֹשֶׁה; וַיִּפְקְדֵם בְּמִדְבַּר סִינָי׃ פ"},{"number":20,"verse":"וַיִּהְיוּ בְנֵי־רְאוּבֵן בְּכֹר יִשְׂרָאֵל, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמוֹת לְגֻלְגְּלֹתָם, כָּל־זָכָר, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":21,"verse":"פְּקֻדֵיהֶם לְמַטֵּה רְאוּבֵן; שִׁשָּׁה וְאַרְבָּעִים אֶלֶף וַחֲמֵשׁ מֵאוֹת׃ פ"},{"number":22,"verse":"לִבְנֵי שִׁמְעוֹן, תּוֹלְדֹתָם לְמִשְׁפְּחֹתָם לְבֵית אֲבֹתָם; פְּקֻדָיו, בְּמִסְפַּר שֵׁמוֹת לְגֻלְגְּלֹתָם, כָּל־זָכָר, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":23,"verse":"פְּקֻדֵיהֶם לְמַטֵּה שִׁמְעוֹן; תִּשְׁעָה וַחֲמִשִּׁים אֶלֶף וּשְׁלֹשׁ מֵאוֹת׃ פ"},{"number":24,"verse":"לִבְנֵי גָד, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמוֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":25,"verse":"פְּקֻדֵיהֶם לְמַטֵּה גָד; חֲמִשָּׁה וְאַרְבָּעִים אֶלֶף, וְשֵׁשׁ מֵאוֹת וַחֲמִשִּׁים׃ פ"},{"number":26,"verse":"לִבְנֵי יְהוּדָה, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":27,"verse":"פְּקֻדֵיהֶם לְמַטֵּה יְהוּדָה; אַרְבָּעָה וְשִׁבְעִים אֶלֶף וְשֵׁשׁ מֵאוֹת׃ פ"},{"number":28,"verse":"לִבְנֵי יִשָּׂשכָר, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":29,"verse":"פְּקֻדֵיהֶם לְמַטֵּה יִשָּׂשכָר; אַרְבָּעָה וַחֲמִשִּׁים אֶלֶף וְאַרְבַּע מֵאוֹת׃ פ"},{"number":30,"verse":"לִבְנֵי זְבוּלֻן, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":31,"verse":"פְּקֻדֵיהֶם לְמַטֵּה זְבוּלֻן; שִׁבְעָה וַחֲמִשִּׁים אֶלֶף וְאַרְבַּע מֵאוֹת׃ פ"},{"number":32,"verse":"לִבְנֵי יוֹסֵף לִבְנֵי אֶפְרַיִם, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":33,"verse":"פְּקֻדֵיהֶם לְמַטֵּה אֶפְרָיִם; אַרְבָּעִים אֶלֶף וַחֲמֵשׁ מֵאוֹת׃ פ"},{"number":34,"verse":"לִבְנֵי מְנַשֶּׁה, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמוֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":35,"verse":"פְּקֻדֵיהֶם לְמַטֵּה מְנַשֶּׁה; שְׁנַיִם וּשְׁלֹשִׁים אֶלֶף וּמָאתָיִם׃ פ"},{"number":36,"verse":"לִבְנֵי בִנְיָמִן, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":37,"verse":"פְּקֻדֵיהֶם לְמַטֵּה בִנְיָמִן; חֲמִשָּׁה וּשְׁלֹשִׁים אֶלֶף וְאַרְבַּע מֵאוֹת׃ פ"},{"number":38,"verse":"לִבְנֵי דָן, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":39,"verse":"פְּקֻדֵיהֶם לְמַטֵּה דָן; שְׁנַיִם וְשִׁשִּׁים אֶלֶף וּשְׁבַע מֵאוֹת׃ פ"},{"number":40,"verse":"לִבְנֵי אָשֵׁר, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":41,"verse":"פְּקֻדֵיהֶם לְמַטֵּה אָשֵׁר; אֶחָד וְאַרְבָּעִים אֶלֶף וַחֲמֵשׁ מֵאוֹת׃ פ"},{"number":42,"verse":"בְּנֵי נַפְתָּלִי, תּוֹלְדֹתָם לְמִשְׁפְּחֹתָם לְבֵית אֲבֹתָם; בְּמִסְפַּר שֵׁמֹת, מִבֶּן עֶשְׂרִים שָׁנָה וָמַעְלָה, כֹּל יֹצֵא צָבָא׃"},{"number":43,"verse":"פְּקֻדֵיהֶם לְמַטֵּה נַפְתָּלִי; שְׁלֹשָׁה וַחֲמִשִּׁים אֶלֶף וְאַרְבַּע מֵאוֹת׃ פ"},{"number":44,"verse":"אֵלֶּה הַפְּקֻדִים אֲשֶׁר פָּקַד מֹשֶׁה וְאַהֲרֹן וּנְשִׂיאֵי יִשְׂרָאֵל, שְׁנֵים עָשָׂר אִישׁ; אִישׁ־אֶחָד לְבֵית־אֲבֹתָיו הָיוּ׃"},{"number":45,"verse":"וַיִּהְיוּ כָּל־פְּקוּדֵי בְנֵי־יִשְׂרָאֵל לְבֵית אֲבֹתָם; מִבֶּן עֶשְׂרִים שָׁנָה וָמַעְלָה, כָּל־יֹצֵא צָבָא בְּיִשְׂרָאֵל׃"},{"number":46,"verse":"וַיִּהְיוּ כָּל־הַפְּקֻדִים, שֵׁשׁ־מֵאוֹת אֶלֶף וּשְׁלֹשֶׁת אֲלָפִים; וַחֲמֵשׁ מֵאוֹת וַחֲמִשִּׁים׃"},{"number":47,"verse":"וְהַלְוִיִּם לְמַטֵּה אֲבֹתָם; לֹא הָתְפָּקְדוּ בְּתוֹכָם׃ פ"},{"number":48,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":49,"verse":"אַךְ אֶת־מַטֵּה לֵוִי לֹא תִפְקֹד, וְאֶת־רֹאשָׁם לֹא תִשָּׂא; בְּתוֹךְ בְּנֵי יִשְׂרָאֵל׃"},{"number":50,"verse":"וְאַתָּה הַפְקֵד אֶת־הַלְוִיִּם עַל־מִשְׁכַּן הָעֵדֻת וְעַל כָּל־כֵּלָיו וְעַל כָּל־אֲשֶׁר־לוֹ, הֵמָּה יִשְׂאוּ אֶת־הַמִּשְׁכָּן וְאֶת־כָּל־כֵּלָיו, וְהֵם יְשָׁרְתֻהוּ; וְסָבִיב לַמִּשְׁכָּן יַחֲנוּ׃"},{"number":51,"verse":"וּבִנְסֹעַ הַמִּשְׁכָּן, יוֹרִידוּ אֹתוֹ הַלְוִיִּם, וּבַחֲנֹת הַמִּשְׁכָּן, יָקִימוּ אֹתוֹ הַלְוִיִּם; וְהַזָּר הַקָּרֵב יוּמָת׃"},{"number":52,"verse":"וְחָנוּ בְּנֵי יִשְׂרָאֵל; אִישׁ עַל־מַחֲנֵהוּ וְאִישׁ עַל־דִּגְלוֹ לְצִבְאֹתָם׃"},{"number":53,"verse":"וְהַלְוִיִּם יַחֲנוּ סָבִיב לְמִשְׁכַּן הָעֵדֻת, וְלֹא־יִהְיֶה קֶצֶף, עַל־עֲדַת בְּנֵי יִשְׂרָאֵל; וְשָׁמְרוּ הַלְוִיִּם, אֶת־מִשְׁמֶרֶת מִשְׁכַּן הָעֵדוּת׃"},{"number":54,"verse":"וַיַּעֲשׂוּ בְּנֵי יִשְׂרָאֵל; כְּכֹל אֲשֶׁר צִוָּה יְהוָה אֶת־מֹשֶׁה כֵּן עָשׂוּ׃ פ"}]}