{"bibleAbbr":"MHB","bookName":"Numbers","bookEnglishName":"Numbers","chapterNumber":34,"verses":[{"number":1,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":2,"verse":"צַו אֶת־בְּנֵי יִשְׂרָאֵל וְאָמַרְתָּ אֲלֵהֶם, כִּי־אַתֶּם בָּאִים אֶל־הָאָרֶץ כְּנָעַן; זֹאת הָאָרֶץ, אֲשֶׁר תִּפֹּל לָכֶם בְּנַחֲלָה, אֶרֶץ כְּנַעַן לִגְבֻלֹתֶיהָ׃"},{"number":3,"verse":"וְהָיָה לָכֶם פְּאַת־נֶגֶב מִמִּדְבַּר־צִן עַל־יְדֵי אֱדוֹם; וְהָיָה לָכֶם גְּבוּל נֶגֶב, מִקְצֵה יָם־הַמֶּלַח קֵדְמָה׃"},{"number":4,"verse":"וְנָסַב לָכֶם הַגְּבוּל מִנֶּגֶב לְמַעֲלֵה עַקְרַבִּים וְעָבַר צִנָה, וְהָיָה (וְהָיוּ) תּוֹצְאֹתָיו, מִנֶּגֶב לְקָדֵשׁ בַּרְנֵעַ; וְיָצָא חֲצַר־אַדָּר וְעָבַר עַצְמֹנָה׃"},{"number":5,"verse":"וְנָסַב הַגְּבוּל מֵעַצְמוֹן נַחְלָה מִצְרָיִם; וְהָיוּ תוֹצְאֹתָיו הַיָּמָּה׃"},{"number":6,"verse":"וּגְבוּל יָם, וְהָיָה לָכֶם הַיָּם הַגָּדוֹל וּגְבוּל; זֶה־יִהְיֶה לָכֶם גְּבוּל יָם׃"},{"number":7,"verse":"וְזֶה־יִהְיֶה לָכֶם גְּבוּל צָפוֹן; מִן־הַיָּם הַגָּדֹל, תְּתָאוּ לָכֶם הֹר הָהָר׃"},{"number":8,"verse":"מֵהֹר הָהָר, תְּתָאוּ לְבֹא חֲמָת; וְהָיוּ תּוֹצְאֹת הַגְּבֻל צְדָדָה׃"},{"number":9,"verse":"וְיָצָא הַגְּבֻל זִפְרֹנָה, וְהָיוּ תוֹצְאֹתָיו חֲצַר עֵינָן; זֶה־יִהְיֶה לָכֶם גְּבוּל צָפוֹן׃"},{"number":10,"verse":"וְהִתְאַוִּיתֶם לָכֶם לִגְבוּל קֵדְמָה; מֵחֲצַר עֵינָן שְׁפָמָה׃"},{"number":11,"verse":"וְיָרַד הַגְּבֻל מִשְּׁפָם הָרִבְלָה מִקֶּדֶם לָעָיִן; וְיָרַד הַגְּבוּל, וּמָחָה עַל־כֶּתֶף יָם־כִּנֶּרֶת קֵדְמָה׃"},{"number":12,"verse":"וְיָרַד הַגְּבוּל הַיַּרְדֵּנָה, וְהָיוּ תוֹצְאֹתָיו יָם הַמֶּלַח; זֹאת תִּהְיֶה לָכֶם הָאָרֶץ לִגְבֻלֹתֶיהָ סָבִיב׃"},{"number":13,"verse":"וַיְצַו מֹשֶׁה, אֶת־בְּנֵי יִשְׂרָאֵל לֵאמֹר; זֹאת הָאָרֶץ, אֲשֶׁר תִּתְנַחֲלוּ אֹתָהּ בְּגוֹרָל, אֲשֶׁר צִוָּה יְהוָה, לָתֵת לְתִשְׁעַת הַמַּטּוֹת וַחֲצִי הַמַּטֶּה׃"},{"number":14,"verse":"כִּי לָקְחוּ מַטֵּה בְנֵי הָראוּבֵנִי לְבֵית אֲבֹתָם, וּמַטֵּה בְנֵי־הַגָּדִי לְבֵית אֲבֹתָם; וַחֲצִי מַטֵּה מְנַשֶּׁה, לָקְחוּ נַחֲלָתָם׃"},{"number":15,"verse":"שְׁנֵי הַמַּטּוֹת וַחֲצִי הַמַּטֶּה; לָקְחוּ נַחֲלָתָם, מֵעֵבֶר לְיַרְדֵּן יְרֵחוֹ קֵדְמָה מִזְרָחָה׃ פ"},{"number":16,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":17,"verse":"אֵלֶּה שְׁמוֹת הָאֲנָשִׁים, אֲשֶׁר־יִנְחֲלוּ לָכֶם אֶת־הָאָרֶץ; אֶלְעָזָר הַכֹּהֵן, וִיהוֹשֻׁעַ בִּן־נוּן׃"},{"number":18,"verse":"וְנָשִׂיא אֶחָד נָשִׂיא אֶחָד מִמַּטֶּה; תִּקְחוּ לִנְחֹל אֶת־הָאָרֶץ׃"},{"number":19,"verse":"וְאֵלֶּה שְׁמוֹת הָאֲנָשִׁים; לְמַטֵּה יְהוּדָה, כָּלֵב בֶּן־יְפֻנֶּה׃"},{"number":20,"verse":"וּלְמַטֵּה בְּנֵי שִׁמְעוֹן, שְׁמוּאֵל בֶּן־עַמִּיהוּד׃"},{"number":21,"verse":"לְמַטֵּה בִנְיָמִן, אֱלִידָד בֶּן־כִּסְלוֹן׃"},{"number":22,"verse":"וּלְמַטֵּה בְנֵי־דָן נָשִׂיא; בֻּקִּי בֶּן־יָגְלִי׃"},{"number":23,"verse":"לִבְנֵי יוֹסֵף, לְמַטֵּה בְנֵי־מְנַשֶּׁה נָשִׂיא; חַנִּיאֵל בֶּן־אֵפֹד׃"},{"number":24,"verse":"וּלְמַטֵּה בְנֵי־אֶפְרַיִם נָשִׂיא; קְמוּאֵל בֶּן־שִׁפְטָן׃"},{"number":25,"verse":"וּלְמַטֵּה בְנֵי־זְבוּלֻן נָשִׂיא; אֱלִיצָפָן בֶּן־פַּרְנָךְ׃"},{"number":26,"verse":"וּלְמַטֵּה בְנֵי־יִשָׂשכָר נָשִׂיא; פַּלְטִיאֵל בֶּן־עַזָּן׃"},{"number":27,"verse":"וּלְמַטֵּה בְנֵי־אָשֵׁר נָשִׂיא; אֲחִיהוּד בֶּן־שְׁלֹמִי׃"},{"number":28,"verse":"וּלְמַטֵּה בְנֵי־נַפְתָּלִי נָשִׂיא; פְּדַהְאֵל בֶּן־עַמִּיהוּד׃"},{"number":29,"verse":"אֵלֶּה אֲשֶׁר צִוָּה יְהוָה; לְנַחֵל אֶת־בְּנֵי־יִשְׂרָאֵל בְּאֶרֶץ כְּנָעַן׃ פ"}]}