{"bibleAbbr":"MHB","bookName":"Numbers","bookEnglishName":"Numbers","chapterNumber":10,"verses":[{"number":1,"verse":"וַיְדַבֵּר יְהוָה אֶל־מֹשֶׁה לֵּאמֹר׃"},{"number":2,"verse":"עֲשֵׂה לְךָ, שְׁתֵּי חֲצוֹצְרֹת כֶּסֶף, מִקְשָׁה תַּעֲשֶׂה אֹתָם; וְהָיוּ לְךָ לְמִקְרָא הָעֵדָה, וּלְמַסַּע אֶת־הַמַּחֲנוֹת׃"},{"number":3,"verse":"וְתָקְעוּ בָּהֵן; וְנוֹעֲדוּ אֵלֶיךָ כָּל־הָעֵדָה, אֶל־פֶּתַח אֹהֶל מוֹעֵד׃"},{"number":4,"verse":"וְאִם־בְּאַחַת יִתְקָעוּ; וְנוֹעֲדוּ אֵלֶיךָ הַנְּשִׂיאִים, רָאשֵׁי אַלְפֵי יִשְׂרָאֵל׃"},{"number":5,"verse":"וּתְקַעְתֶּם תְּרוּעָה; וְנָסְעוּ הַמַּחֲנוֹת, הַחֹנִים קֵדְמָה׃"},{"number":6,"verse":"וּתְקַעְתֶּם תְּרוּעָה שֵׁנִית, וְנָסְעוּ הַמַּחֲנוֹת, הַחֹנִים תֵּימָנָה; תְּרוּעָה יִתְקְעוּ לְמַסְעֵיהֶם׃"},{"number":7,"verse":"וּבְהַקְהִיל אֶת־הַקָּהָל; תִּתְקְעוּ וְלֹא תָרִיעוּ׃"},{"number":8,"verse":"וּבְנֵי אַהֲרֹן הַכֹּהֲנִים, יִתְקְעוּ בַּחֲצֹצְרוֹת; וְהָיוּ לָכֶם לְחֻקַּת עוֹלָם לְדֹרֹתֵיכֶם׃"},{"number":9,"verse":"וְכִי־תָבֹאוּ מִלְחָמָה בְּאַרְצְכֶם, עַל־הַצַּר הַצֹּרֵר אֶתְכֶם, וַהֲרֵעֹתֶם בַּחֲצֹצְרוֹת; וֲנִזְכַּרְתֶּם, לִפְנֵי יְהוָה אֱלֹהֵיכֶם, וְנוֹשַׁעְתֶּם מֵאֹיְבֵיכֶם׃"},{"number":10,"verse":"וּבְיוֹם שִׂמְחַתְכֶם וּבְמוֹעֲדֵיכֶם וּבְרָאשֵׁי חָדְשֵׁיכֶם, וּתְקַעְתֶּם בַּחֲצֹצְרֹת, עַל עֹלֹתֵיכֶם, וְעַל זִבְחֵי שַׁלְמֵיכֶם; וְהָיוּ לָכֶם לְזִכָּרוֹן לִפְנֵי אֱלֹהֵיכֶם, אֲנִי יְהוָה אֱלֹהֵיכֶם׃ פ"},{"number":11,"verse":"וַיְהִי בַּשָּׁנָה הַשֵּׁנִית בַּחֹדֶשׁ הַשֵּׁנִי בְּעֶשְׂרִים בַּחֹדֶשׁ; נַעֲלָה הֶעָנָן, מֵעַל מִשְׁכַּן הָעֵדֻת׃"},{"number":12,"verse":"וַיִּסְעוּ בְנֵי־יִשְׂרָאֵל לְמַסְעֵיהֶם מִמִּדְבַּר סִינָי; וַיִּשְׁכֹּן הֶעָנָן בְּמִדְבַּר פָּארָן׃"},{"number":13,"verse":"וַיִּסְעוּ בָּרִאשֹׁנָה; עַל־פִּי יְהוָה בְּיַד־מֹשֶׁה׃"},{"number":14,"verse":"וַיִּסַּע דֶּגֶל מַחֲנֵה בְנֵי־יְהוּדָה בָּרִאשֹׁנָה לְצִבְאֹתָם; וְעַל־צְבָאוֹ, נַחְשׁוֹן בֶּן־עַמִּינָדָב׃"},{"number":15,"verse":"וְעַל־צְבָא, מַטֵּה בְּנֵי יִשָׂשכָר; נְתַנְאֵל בֶּן־צוּעָר׃"},{"number":16,"verse":"וְעַל־צְבָא, מַטֵּה בְּנֵי זְבוּלֻן; אֱלִיאָב בֶּן־חֵלוֹן׃"},{"number":17,"verse":"וְהוּרַד הַמִּשְׁכָּן; וְנָסְעוּ בְנֵי־גֵרְשׁוֹן וּבְנֵי מְרָרִי, נֹשְׂאֵי הַמִּשְׁכָּן׃ ס"},{"number":18,"verse":"וְנָסַע, דֶּגֶל מַחֲנֵה רְאוּבֵן לְצִבְאֹתָם; וְעַל־צְבָאוֹ, אֱלִיצוּר בֶּן־שְׁדֵיאוּר׃"},{"number":19,"verse":"וְעַל־צְבָא, מַטֵּה בְּנֵי שִׁמְעוֹן; שְׁלֻמִיאֵל בֶּן־צוּרִי שַׁדָּי׃"},{"number":20,"verse":"וְעַל־צְבָא מַטֵּה בְנֵי־גָד; אֶלְיָסָף בֶּן־דְּעוּאֵל׃"},{"number":21,"verse":"וְנָסְעוּ הַקְּהָתִים, נֹשְׂאֵי הַמִּקְדָּשׁ; וְהֵקִימוּ אֶת־הַמִּשְׁכָּן עַד־בֹּאָם׃ ס"},{"number":22,"verse":"וְנָסַע, דֶּגֶל מַחֲנֵה בְנֵי־אֶפְרַיִם לְצִבְאֹתָם; וְעַל־צְבָאוֹ, אֱלִישָׁמָע בֶּן־עַמִּיהוּד׃"},{"number":23,"verse":"וְעַל־צְבָא, מַטֵּה בְּנֵי מְנַשֶּׁה; גַּמְלִיאֵל בֶּן־פְּדָה־צוּר׃"},{"number":24,"verse":"וְעַל־צְבָא, מַטֵּה בְּנֵי בִנְיָמִן; אֲבִידָן בֶּן־גִּדְעוֹנִי׃ ס"},{"number":25,"verse":"וְנָסַע, דֶּגֶל מַחֲנֵה בְנֵי־דָן, מְאַסֵּף לְכָל־הַמַּחֲנֹת לְצִבְאֹתָם; וְעַל־צְבָאוֹ, אֲחִיעֶזֶר בֶּן־עַמִּישַׁדָּי׃"},{"number":26,"verse":"וְעַל־צְבָא, מַטֵּה בְּנֵי אָשֵׁר; פַּגְעִיאֵל בֶּן־עָכְרָן׃"},{"number":27,"verse":"וְעַל־צְבָא, מַטֵּה בְּנֵי נַפְתָּלִי; אֲחִירַע בֶּן־עֵינָן׃"},{"number":28,"verse":"אֵלֶּה מַסְעֵי בְנֵי־יִשְׂרָאֵל לְצִבְאֹתָם; וַיִּסָּעוּ׃ ס"},{"number":29,"verse":"וַיֹּאמֶר מֹשֶׁה, לְחֹבָב בֶּן־רְעוּאֵל הַמִּדְיָנִי חֹתֵן מֹשֶׁה, נֹסְעִים אֲנַחְנוּ, אֶל־הַמָּקוֹם אֲשֶׁר אָמַר יְהוָה, אֹתוֹ אֶתֵּן לָכֶם; לְכָה אִתָּנוּ וְהֵטַבְנוּ לָךְ, כִּי־יְהוָה דִּבֶּר־טוֹב עַל־יִשְׂרָאֵל׃"},{"number":30,"verse":"וַיֹּאמֶר אֵלָיו לֹא אֵלֵךְ; כִּי אִם־אֶל־אַרְצִי וְאֶל־מוֹלַדְתִּי אֵלֵךְ׃"},{"number":31,"verse":"וַיֹּאמֶר אַל־נָא תַּעֲזֹב אֹתָנוּ; כִּי עַל־כֵּן יָדַעְתָּ, חֲנֹתֵנוּ בַּמִּדְבָּר, וְהָיִיתָ לָּנוּ לְעֵינָיִם׃"},{"number":32,"verse":"וְהָיָה כִּי־תֵלֵךְ עִמָּנוּ; וְהָיָה הַטּוֹב הַהוּא, אֲשֶׁר יֵיטִיב יְהוָה עִמָּנוּ וְהֵטַבְנוּ לָךְ׃"},{"number":33,"verse":"וַיִּסְעוּ מֵהַר יְהוָה, דֶּרֶךְ שְׁלֹשֶׁת יָמִים; וַאֲרוֹן בְּרִית־יְהוָה נֹסֵעַ לִפְנֵיהֶם, דֶּרֶךְ שְׁלֹשֶׁת יָמִים, לָתוּר לָהֶם מְנוּחָה׃"},{"number":34,"verse":"וַעֲנַן יְהוָה עֲלֵיהֶם יוֹמָם; בְּנָסְעָם מִן־הַמַּחֲנֶה׃ נס"},{"number":35,"verse":"וַיְהִי בִּנְסֹעַ הָאָרֹן וַיֹּאמֶר מֹשֶׁה; קוּמָה יְהוָה, וְיָפֻצוּ אֹיְבֶיךָ, וְיָנֻסוּ מְשַׂנְאֶיךָ מִפָּנֶיךָ׃"},{"number":36,"verse":"וּבְנֻחֹה יֹאמַר; שׁוּבָה יְהוָה, רִבְבוֹת אַלְפֵי יִשְׂרָאֵל׃ נפ"}]}