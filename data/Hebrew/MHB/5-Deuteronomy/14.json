{"bibleAbbr":"MHB","bookName":"Deuteronomy","bookEnglishName":"Deuteronomy","chapterNumber":14,"verses":[{"number":1,"verse":"בָּנִים אַתֶּם, לַיהוָה אֱלֹהֵיכֶם; לֹא תִתְגֹּדְדוּ, וְלֹא־תָשִׂימוּ קָרְחָה בֵּין עֵינֵיכֶם לָמֵת׃"},{"number":2,"verse":"כִּי עַם קָדוֹשׁ אַתָּה, לַיהוָה אֱלֹהֶיךָ; וּבְךָ בָּחַר יְהוָה, לִהְיוֹת לוֹ לְעַם סְגֻלָּה, מִכֹּל הָעַמִּים, אֲשֶׁר עַל־פְּנֵי הָאֲדָמָה׃ ס"},{"number":3,"verse":"לֹא תֹאכַל כָּל־תּוֹעֵבָה׃"},{"number":4,"verse":"זֹאת הַבְּהֵמָה אֲשֶׁר תֹּאכֵלוּ; שׁוֹר שֵׂה כְשָׂבִים וְשֵׂה עִזִּים׃"},{"number":5,"verse":"אַיָּל וּצְבִי וְיַחְמוּר; וְאַקּוֹ וְדִישֹׁן וּתְאוֹ וָזָמֶר׃"},{"number":6,"verse":"וְכָל־בְּהֵמָה מַפְרֶסֶת פַּרְסָה, וְשֹׁסַעַת שֶׁסַע שְׁתֵּי פְרָסוֹת, מַעֲלַת גֵּרָה בַּבְּהֵמָה; אֹתָהּ תֹּאכֵלוּ׃"},{"number":7,"verse":"אַךְ אֶת־זֶה לֹא תֹאכְלוּ מִמַּעֲלֵי הַגֵּרָה, וּמִמַּפְרִיסֵי הַפַּרְסָה הַשְּׁסוּעָה; אֶת־הַגָּמָל וְאֶת־הָאַרְנֶבֶת וְאֶת־הַשָּׁפָן כִּי־מַעֲלֵה גֵרָה הֵמָּה, וּפַרְסָה לֹא הִפְרִיסוּ, טְמֵאִים הֵם לָכֶם׃"},{"number":8,"verse":"וְאֶת־הַחֲזִיר כִּי־מַפְרִיס פַּרְסָה הוּא וְלֹא גֵרָה, טָמֵא הוּא לָכֶם; מִבְּשָׂרָם לֹא תֹאכֵלוּ, וּבְנִבְלָתָם לֹא תִגָּעוּ׃ ס"},{"number":9,"verse":"אֶת־זֶה תֹּאכְלוּ, מִכֹּל אֲשֶׁר בַּמָּיִם; כֹּל אֲשֶׁר־לוֹ סְנַפִּיר וְקַשְׂקֶשֶׂת תֹּאכֵלוּ׃"},{"number":10,"verse":"וְכֹל אֲשֶׁר אֵין־לוֹ סְנַפִּיר וְקַשְׂקֶשֶׂת לֹא תֹאכֵלוּ; טָמֵא הוּא לָכֶם׃ ס"},{"number":11,"verse":"כָּל־צִפּוֹר טְהֹרָה תֹּאכֵלוּ׃"},{"number":12,"verse":"וְזֶה אֲשֶׁר לֹא־תֹאכְלוּ מֵהֶם; הַנֶּשֶׁר וְהַפֶּרֶס וְהָעָזְנִיָּה׃"},{"number":13,"verse":"וְהָרָאָה וְאֶת־הָאַיָּה, וְהַדַּיָּה לְמִינָהּ׃"},{"number":14,"verse":"וְאֵת כָּל־עֹרֵב לְמִינוֹ׃"},{"number":15,"verse":"וְאֵת בַּת הַיַּעֲנָה, וְאֶת־הַתַּחְמָס וְאֶת־הַשָּׁחַף; וְאֶת־הַנֵּץ לְמִינֵהוּ׃"},{"number":16,"verse":"אֶת־הַכּוֹס וְאֶת־הַיַּנְשׁוּף וְהַתִּנְשָׁמֶת׃"},{"number":17,"verse":"וְהַקָּאָת וְאֶת־הָרָחָמָה וְאֶת־הַשָּׁלָךְ׃"},{"number":18,"verse":"וְהַחֲסִידָה, וְהָאֲנָפָה לְמִינָהּ; וְהַדּוּכִיפַת וְהָעֲטַלֵּף׃"},{"number":19,"verse":"וְכֹל שֶׁרֶץ הָעוֹף, טָמֵא הוּא לָכֶם; לֹא יֵאָכֵלוּ׃"},{"number":20,"verse":"כָּל־עוֹף טָהוֹר תֹּאכֵלוּ׃"},{"number":21,"verse":"לֹא תֹאכְלוּ כָל־נְבֵלָה לַגֵּר אֲשֶׁר־בִּשְׁעָרֶיךָ תִּתְּנֶנָּה וַאֲכָלָהּ, אוֹ מָכֹר לְנָכְרִי, כִּי עַם קָדוֹשׁ אַתָּה, לַיהוָה אֱלֹהֶיךָ; לֹא־תְבַשֵּׁל גְּדִי בַּחֲלֵב אִמּוֹ׃ פ"},{"number":22,"verse":"עַשֵּׂר תְּעַשֵּׂר, אֵת כָּל־תְּבוּאַת זַרְעֶךָ; הַיֹּצֵא הַשָּׂדֶה שָׁנָה שָׁנָה׃"},{"number":23,"verse":"וְאָכַלְתָּ לִפְנֵי יְהוָה אֱלֹהֶיךָ, בַּמָּקוֹם אֲשֶׁר־יִבְחַר לְשַׁכֵּן שְׁמוֹ שָׁם, מַעְשַׂר דְּגָנְךָ תִּירֹשְׁךָ וְיִצְהָרֶךָ, וּבְכֹרֹת בְּקָרְךָ וְצֹאנֶךָ; לְמַעַן תִּלְמַד, לְיִרְאָה אֶת־יְהוָה אֱלֹהֶיךָ כָּל־הַיָּמִים׃"},{"number":24,"verse":"וְכִי־יִרְבֶּה מִמְּךָ הַדֶּרֶךְ, כִּי לֹא תוּכַל שְׂאֵתוֹ, כִּי־יִרְחַק מִמְּךָ הַמָּקוֹם, אֲשֶׁר יִבְחַר יְהוָה אֱלֹהֶיךָ, לָשׂוּם שְׁמוֹ שָׁם; כִּי יְבָרֶכְךָ יְהוָה אֱלֹהֶיךָ׃"},{"number":25,"verse":"וְנָתַתָּה בַּכָּסֶף; וְצַרְתָּ הַכֶּסֶף בְּיָדְךָ, וְהָלַכְתָּ אֶל־הַמָּקוֹם, אֲשֶׁר יִבְחַר יְהוָה אֱלֹהֶיךָ בּוֹ׃"},{"number":26,"verse":"וְנָתַתָּה הַכֶּסֶף בְּכֹל אֲשֶׁר־תְּאַוֶּה נַפְשְׁךָ בַּבָּקָר וּבַצֹּאן, וּבַיַּיִן וּבַשֵּׁכָר, וּבְכֹל אֲשֶׁר תִּשְׁאָלְךָ נַפְשֶׁךָ; וְאָכַלְתָּ שָּׁם, לִפְנֵי יְהוָה אֱלֹהֶיךָ, וְשָׂמַחְתָּ אַתָּה וּבֵיתֶךָ׃"},{"number":27,"verse":"וְהַלֵּוִי אֲשֶׁר־בִּשְׁעָרֶיךָ לֹא תַעַזְבֶנּוּ; כִּי אֵין לוֹ חֵלֶק וְנַחֲלָה עִמָּךְ׃ ס"},{"number":28,"verse":"מִקְצֵה שָׁלֹשׁ שָׁנִים, תּוֹצִיא אֶת־כָּל־מַעְשַׂר תְּבוּאָתְךָ, בַּשָּׁנָה הַהִוא; וְהִנַּחְתָּ בִּשְׁעָרֶיךָ׃"},{"number":29,"verse":"וּבָא הַלֵּוִי כִּי אֵין־לוֹ חֵלֶק וְנַחֲלָה עִמָּךְ, וְהַגֵּר וְהַיָּתוֹם וְהָאַלְמָנָה אֲשֶׁר בִּשְׁעָרֶיךָ, וְאָכְלוּ וְשָׂבֵעוּ; לְמַעַן יְבָרֶכְךָ יְהוָה אֱלֹהֶיךָ, בְּכָל־מַעֲשֵׂה יָדְךָ אֲשֶׁר תַּעֲשֶׂה׃ ס"}]}