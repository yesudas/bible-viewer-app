{"bibleAbbr":"MHB","bookName":"Deuteronomy","bookEnglishName":"Deuteronomy","chapterNumber":18,"verses":[{"number":1,"verse":"לֹא־יִהְיֶה לַכֹּהֲנִים הַלְוִיִּם כָּל־שֵׁבֶט לֵוִי חֵלֶק וְנַחֲלָה עִם־יִשְׂרָאֵל; אִשֵּׁי יְהוָה וְנַחֲלָתוֹ יֹאכֵלוּן׃"},{"number":2,"verse":"וְנַחֲלָה לֹא־יִהְיֶה־לּוֹ בְּקֶרֶב אֶחָיו; יְהוָה הוּא נַחֲלָתוֹ, כַּאֲשֶׁר דִּבֶּר־לוֹ׃ ס"},{"number":3,"verse":"וְזֶה יִהְיֶה מִשְׁפַּט הַכֹּהֲנִים מֵאֵת הָעָם, מֵאֵת זֹבְחֵי הַזֶּבַח אִם־שׁוֹר אִם־שֶׂה; וְנָתַן לַכֹּהֵן, הַזְּרֹעַ וְהַלְּחָיַיִם וְהַקֵּבָה׃"},{"number":4,"verse":"רֵאשִׁית דְּגָנְךָ תִּירֹשְׁךָ וְיִצְהָרֶךָ, וְרֵאשִׁית גֵּז צֹאנְךָ תִּתֶּן־לּוֹ׃"},{"number":5,"verse":"כִּי בוֹ, בָּחַר יְהוָה אֱלֹהֶיךָ מִכָּל־שְׁבָטֶיךָ; לַעֲמֹד לְשָׁרֵת בְּשֵׁם־יְהוָה הוּא וּבָנָיו כָּל־הַיָּמִים׃ ס"},{"number":6,"verse":"וְכִי־יָבֹא הַלֵּוִי מֵאַחַד שְׁעָרֶיךָ מִכָּל־יִשְׂרָאֵל, אֲשֶׁר־הוּא גָּר שָׁם; וּבָא בְּכָל־אַוַּת נַפְשׁוֹ, אֶל־הַמָּקוֹם אֲשֶׁר־יִבְחַר יְהוָה׃"},{"number":7,"verse":"וְשֵׁרֵת בְּשֵׁם יְהוָה אֱלֹהָיו; כְּכָל־אֶחָיו הַלְוִיִּם, הָעֹמְדִים שָׁם לִפְנֵי יְהוָה׃"},{"number":8,"verse":"חֵלֶק כְּחֵלֶק יֹאכֵלוּ; לְבַד מִמְכָּרָיו עַל־הָאָבוֹת׃ ס"},{"number":9,"verse":"כִּי אַתָּה בָּא אֶל־הָאָרֶץ, אֲשֶׁר־יְהוָה אֱלֹהֶיךָ נֹתֵן לָךְ; לֹא־תִלְמַד לַעֲשׂוֹת, כְּתוֹעֲבֹת הַגּוֹיִם הָהֵם׃"},{"number":10,"verse":"לֹא־יִמָּצֵא בְךָ, מַעֲבִיר בְּנוֹ־וּבִתּוֹ בָּאֵשׁ; קֹסֵם קְסָמִים, מְעוֹנֵן וּמְנַחֵשׁ וּמְכַשֵּׁף׃"},{"number":11,"verse":"וְחֹבֵר חָבֶר; וְשֹׁאֵל אוֹב וְיִדְּעֹנִי, וְדֹרֵשׁ אֶל־הַמֵּתִים׃"},{"number":12,"verse":"כִּי־תוֹעֲבַת יְהוָה כָּל־עֹשֵׂה אֵלֶּה; וּבִגְלַל הַתּוֹעֵבֹת הָאֵלֶּה, יְהוָה אֱלֹהֶיךָ, מוֹרִישׁ אוֹתָם מִפָּנֶיךָ׃"},{"number":13,"verse":"תָּמִים תִּהְיֶה, עִם יְהוָה אֱלֹהֶיךָ׃ ס"},{"number":14,"verse":"כִּי הַגּוֹיִם הָאֵלֶּה, אֲשֶׁר אַתָּה יוֹרֵשׁ אוֹתָם, אֶל־מְעֹנְנִים וְאֶל־קֹסְמִים יִשְׁמָעוּ; וְאַתָּה לֹא כֵן, נָתַן לְךָ יְהוָה אֱלֹהֶיךָ׃"},{"number":15,"verse":"נָבִיא מִקִּרְבְּךָ מֵאַחֶיךָ כָּמֹנִי, יָקִים לְךָ יְהוָה אֱלֹהֶיךָ; אֵלָיו תִּשְׁמָעוּן׃"},{"number":16,"verse":"כְּכֹל אֲשֶׁר־שָׁאַלְתָּ מֵעִם יְהוָה אֱלֹהֶיךָ בְּחֹרֵב, בְּיוֹם הַקָּהָל לֵאמֹר; לֹא אֹסֵף, לִשְׁמֹעַ אֶת־קוֹל יְהוָה אֱלֹהָי, וְאֶת־הָאֵשׁ הַגְּדֹלָה הַזֹּאת לֹא־אֶרְאֶה עוֹד וְלֹא אָמוּת׃"},{"number":17,"verse":"וַיֹּאמֶר יְהוָה אֵלָי; הֵיטִיבוּ אֲשֶׁר דִּבֵּרוּ׃"},{"number":18,"verse":"נָבִיא אָקִים לָהֶם מִקֶּרֶב אֲחֵיהֶם כָּמוֹךָ; וְנָתַתִּי דְבָרַי בְּפִיו, וְדִבֶּר אֲלֵיהֶם, אֵת כָּל־אֲשֶׁר אֲצַוֶּנּוּ׃"},{"number":19,"verse":"וְהָיָה, הָאִישׁ אֲשֶׁר לֹא־יִשְׁמַע אֶל־דְּבָרַי, אֲשֶׁר יְדַבֵּר בִּשְׁמִי; אָנֹכִי אֶדְרֹשׁ מֵעִמּוֹ׃"},{"number":20,"verse":"אַךְ הַנָּבִיא אֲשֶׁר יָזִיד לְדַבֵּר דָּבָר בִּשְׁמִי, אֵת אֲשֶׁר לֹא־צִוִּיתִיו לְדַבֵּר, וַאֲשֶׁר יְדַבֵּר, בְּשֵׁם אֱלֹהִים אֲחֵרִים; וּמֵת הַנָּבִיא הַהוּא׃"},{"number":21,"verse":"וְכִי תֹאמַר בִּלְבָבֶךָ; אֵיכָה נֵדַע אֶת־הַדָּבָר, אֲשֶׁר לֹא־דִבְּרוֹ יְהוָה׃"},{"number":22,"verse":"אֲשֶׁר יְדַבֵּר הַנָּבִיא בְּשֵׁם יְהוָה, וְלֹא־יִהְיֶה הַדָּבָר וְלֹא יָבוֹא, הוּא הַדָּבָר, אֲשֶׁר לֹא־דִבְּרוֹ יְהוָה; בְּזָדוֹן דִּבְּרוֹ הַנָּבִיא, לֹא תָגוּר מִמֶּנּוּ׃ ס"}]}