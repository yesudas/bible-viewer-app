{"bibleAbbr":"MHB","bookName":"Deuteronomy","bookEnglishName":"Deuteronomy","chapterNumber":27,"verses":[{"number":1,"verse":"וַיְצַו מֹשֶׁה וְזִקְנֵי יִשְׂרָאֵל, אֶת־הָעָם לֵאמֹר; שָׁמֹר אֶת־כָּל־הַמִּצְוָה, אֲשֶׁר אָנֹכִי מְצַוֶּה אֶתְכֶם הַיּוֹם׃"},{"number":2,"verse":"וְהָיָה, בַּיּוֹם אֲשֶׁר תַּעַבְרוּ אֶת־הַיַּרְדֵּן, אֶל־הָאָרֶץ אֲשֶׁר־יְהוָה אֱלֹהֶיךָ נֹתֵן לָךְ; וַהֲקֵמֹתָ לְךָ אֲבָנִים גְּדֹלוֹת, וְשַׂדְתָּ אֹתָם בַּשִּׂיד׃"},{"number":3,"verse":"וְכָתַבְתָּ עֲלֵיהֶן, אֶת־כָּל־דִּבְרֵי הַתּוֹרָה הַזֹּאת בְּעָבְרֶךָ; לְמַעַן אֲשֶׁר תָּבֹא אֶל־הָאָרֶץ אֲשֶׁר־יְהוָה אֱלֹהֶיךָ נֹתֵן לְךָ, אֶרֶץ זָבַת חָלָב וּדְבַשׁ, כַּאֲשֶׁר דִּבֶּר יְהוָה אֱלֹהֵי־אֲבֹתֶיךָ לָךְ׃"},{"number":4,"verse":"וְהָיָה בְּעָבְרְכֶם אֶת־הַיַּרְדֵּן, תָּקִימוּ אֶת־הָאֲבָנִים הָאֵלֶּה, אֲשֶׁר אָנֹכִי מְצַוֶּה אֶתְכֶם הַיּוֹם בְּהַר עֵיבָל; וְשַׂדְתָּ אוֹתָם בַּשִּׂיד׃"},{"number":5,"verse":"וּבָנִיתָ שָּׁם מִזְבֵּחַ, לַיהוָה אֱלֹהֶיךָ; מִזְבַּח אֲבָנִים, לֹא־תָנִיף עֲלֵיהֶם בַּרְזֶל׃"},{"number":6,"verse":"אֲבָנִים שְׁלֵמוֹת תִּבְנֶה, אֶת־מִזְבַּח יְהוָה אֱלֹהֶיךָ; וְהַעֲלִיתָ עָלָיו עוֹלֹת, לַיהוָה אֱלֹהֶיךָ׃"},{"number":7,"verse":"וְזָבַחְתָּ שְׁלָמִים וְאָכַלְתָּ שָּׁם; וְשָׂמַחְתָּ, לִפְנֵי יְהוָה אֱלֹהֶיךָ׃"},{"number":8,"verse":"וְכָתַבְתָּ עַל־הָאֲבָנִים, אֶת־כָּל־דִּבְרֵי הַתּוֹרָה הַזֹּאת בַּאֵר הֵיטֵב׃ ס"},{"number":9,"verse":"וַיְדַבֵּר מֹשֶׁה וְהַכֹּהֲנִים הַלְוִיִּם, אֶל כָּל־יִשְׂרָאֵל לֵאמֹר; הַסְכֵּת וּשְׁמַע יִשְׂרָאֵל, הַיּוֹם הַזֶּה נִהְיֵיתָ לְעָם, לַיהוָה אֱלֹהֶיךָ׃"},{"number":10,"verse":"וְשָׁמַעְתָּ, בְּקוֹל יְהוָה אֱלֹהֶיךָ; וְעָשִׂיתָ אֶת־מִצְוֹתָו וְאֶת־חֻקָּיו, אֲשֶׁר אָנֹכִי מְצַוְּךָ הַיּוֹם׃ ס"},{"number":11,"verse":"וַיְצַו מֹשֶׁה אֶת־הָעָם, בַּיּוֹם הַהוּא לֵאמֹר׃"},{"number":12,"verse":"אֵלֶּה יַעַמְדוּ לְבָרֵךְ אֶת־הָעָם עַל־הַר גְּרִזִים, בְּעָבְרְכֶם אֶת־הַיַּרְדֵּן; שִׁמְעוֹן וְלֵוִי וִיהוּדָה, וְיִשָּׂשכָר וְיוֹסֵף וּבִנְיָמִן׃"},{"number":13,"verse":"וְאֵלֶּה יַעַמְדוּ עַל־הַקְּלָלָה בְּהַר עֵיבָל; רְאוּבֵן גָּד וְאָשֵׁר, וּזְבוּלֻן דָּן וְנַפְתָּלִי׃"},{"number":14,"verse":"וְעָנוּ הַלְוִיִּם, וְאָמְרוּ אֶל־כָּל־אִישׁ יִשְׂרָאֵל קוֹל רָם׃ ס"},{"number":15,"verse":"אָרוּר הָאִישׁ אֲשֶׁר יַעֲשֶׂה פֶסֶל וּמַסֵּכָה תּוֹעֲבַת יְהוָה, מַעֲשֵׂה יְדֵי חָרָשׁ וְשָׂם בַּסָּתֶר; וְעָנוּ כָל־הָעָם וְאָמְרוּ אָמֵן׃ ס"},{"number":16,"verse":"אָרוּר מַקְלֶה אָבִיו וְאִמּוֹ; וְאָמַר כָּל־הָעָם אָמֵן׃ ס"},{"number":17,"verse":"אָרוּר מַסִּיג גְּבוּל רֵעֵהוּ; וְאָמַר כָּל־הָעָם אָמֵן׃ ס"},{"number":18,"verse":"אָרוּר מַשְׁגֶּה עִוֵּר בַּדָּרֶךְ; וְאָמַר כָּל־הָעָם אָמֵן׃ ס"},{"number":19,"verse":"אָרוּר, מַטֶּה מִשְׁפַּט גֵּר־יָתוֹם וְאַלְמָנָה; וְאָמַר כָּל־הָעָם אָמֵן׃ ס"},{"number":20,"verse":"אָרוּר, שֹׁכֵב עִם־אֵשֶׁת אָבִיו, כִּי גִלָּה כְּנַף אָבִיו; וְאָמַר כָּל־הָעָם אָמֵן׃ ס"},{"number":21,"verse":"אָרוּר שֹׁכֵב עִם־כָּל־בְּהֵמָה; וְאָמַר כָּל־הָעָם אָמֵן׃ ס"},{"number":22,"verse":"אָרוּר, שֹׁכֵב עִם־אֲחֹתוֹ, בַּת־אָבִיו אוֹ בַת־אִמּוֹ; וְאָמַר כָּל־הָעָם אָמֵן׃ ס"},{"number":23,"verse":"אָרוּר שֹׁכֵב עִם־חֹתַנְתּוֹ; וְאָמַר כָּל־הָעָם אָמֵן׃ ס"},{"number":24,"verse":"אָרוּר מַכֵּה רֵעֵהוּ בַּסָּתֶר; וְאָמַר כָּל־הָעָם אָמֵן׃ ס"},{"number":25,"verse":"אָרוּר לֹקֵחַ שֹׁחַד, לְהַכּוֹת נֶפֶשׁ דָּם נָקִי; וְאָמַר כָּל־הָעָם אָמֵן׃ ס"},{"number":26,"verse":"אָרוּר, אֲשֶׁר לֹא־יָקִים אֶת־דִּבְרֵי הַתּוֹרָה־הַזֹּאת לַעֲשׂוֹת אוֹתָם; וְאָמַר כָּל־הָעָם אָמֵן׃ פ"}]}