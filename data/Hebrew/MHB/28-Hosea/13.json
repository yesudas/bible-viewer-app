{"bibleAbbr":"MHB","bookName":"Hosea","bookEnglishName":"Hosea","chapterNumber":13,"verses":[{"number":1,"verse":"כְּדַבֵּר אֶפְרַיִם רְתֵת, נָשָׂא הוּא בְּיִשְׂרָאֵל; וַיֶּאְשַׁם בַּבַּעַל וַיָּמֹת׃"},{"number":2,"verse":"וְעַתָּה יוֹסִפוּ לַחֲטֹא, וַיַּעְשׂוּ לָהֶם מַסֵּכָה מִכַּסְפָּם כִּתְבוּנָם עֲצַבִּים, מַעֲשֵׂה חָרָשִׁים כֻּלֹּה; לָהֶם הֵם אֹמְרִים, זֹבְחֵי אָדָם, עֲגָלִים יִשָּׁקוּן׃"},{"number":3,"verse":"לָכֵן, יִהְיוּ כַּעֲנַן־בֹּקֶר, וְכַטַּל מַשְׁכִּים הֹלֵךְ; כְּמֹץ יְסֹעֵר מִגֹּרֶן, וּכְעָשָׁן מֵאֲרֻבָּה׃"},{"number":4,"verse":"וְאָנֹכִי יְהוָה אֱלֹהֶיךָ מֵאֶרֶץ מִצְרָיִם; וֵאלֹהִים זוּלָתִי לֹא תֵדָע, וּמוֹשִׁיעַ אַיִן בִּלְתִּי׃"},{"number":5,"verse":"אֲנִי יְדַעְתִּיךָ בַּמִּדְבָּר; בְּאֶרֶץ תַּלְאֻבוֹת׃"},{"number":6,"verse":"כְּמַרְעִיתָם וַיִּשְׂבָּעוּ, שָׂבְעוּ וַיָּרָם לִבָּם; עַל־כֵּן שְׁכֵחוּנִי׃"},{"number":7,"verse":"וָאֱהִי לָהֶם כְּמוֹ־שָׁחַל; כְּנָמֵר עַל־דֶּרֶךְ אָשׁוּר׃"},{"number":8,"verse":"אֶפְגְּשֵׁם כְּדֹב שַׁכּוּל, וְאֶקְרַע סְגוֹר לִבָּם; וְאֹכְלֵם שָׁם כְּלָבִיא, חַיַּת הַשָּׂדֶה תְּבַקְּעֵם׃"},{"number":9,"verse":"שִׁחֶתְךָ יִשְׂרָאֵל כִּי־בִי בְעֶזְרֶךָ׃"},{"number":10,"verse":"אֱהִי מַלְכְּךָ אֵפוֹא, וְיוֹשִׁיעֲךָ בְּכָל־עָרֶיךָ; וְשֹׁפְטֶיךָ, אֲשֶׁר אָמַרְתָּ, תְּנָה־לִּי מֶלֶךְ וְשָׂרִים׃"},{"number":11,"verse":"אֶתֶּן־לְךָ מֶלֶךְ בְּאַפִּי, וְאֶקַּח בְּעֶבְרָתִי׃ ס"},{"number":12,"verse":"צָרוּר עֲוֹן אֶפְרָיִם, צְפוּנָה חַטָּאתוֹ׃"},{"number":13,"verse":"חֶבְלֵי יוֹלֵדָה יָבֹאוּ לוֹ; הוּא־בֵן לֹא חָכָם, כִּי־עֵת לֹא־יַעֲמֹד בְּמִשְׁבַּר בָּנִים׃"},{"number":14,"verse":"מִיַּד שְׁאוֹל אֶפְדֵּם, מִמָּוֶת אֶגְאָלֵם; אֱהִי דְבָרֶיךָ מָוֶת, אֱהִי קָטָבְךָ שְׁאוֹל, נֹחַם יִסָּתֵר מֵעֵינָי׃"},{"number":15,"verse":"כִּי הוּא, בֵּן אַחִים יַפְרִיא; יָבוֹא קָדִים רוּחַ יְהוָה מִמִּדְבָּר עֹלֶה, וְיֵבוֹשׁ מְקוֹרוֹ וְיֶחֱרַב מַעְיָנוֹ, הוּא יִשְׁסֶה, אוֹצַר כָּל־כְּלִי חֶמְדָּה׃"}]}