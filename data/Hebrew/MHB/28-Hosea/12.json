{"bibleAbbr":"MHB","bookName":"Hosea","bookEnglishName":"Hosea","chapterNumber":12,"verses":[{"number":1,"verse":"סְבָבֻנִי בְכַחַשׁ אֶפְרַיִם, וּבְמִרְמָה בֵּית יִשְׂרָאֵל; וִיהוּדָה, עֹד רָד עִם־אֵל, וְעִם־קְדוֹשִׁים נֶאֱמָן׃"},{"number":2,"verse":"אֶפְרַיִם רֹעֶה רוּחַ וְרֹדֵף קָדִים, כָּל־הַיּוֹם כָּזָב וָשֹׁד יַרְבֶּה; וּבְרִית עִם־אַשּׁוּר יִכְרֹתוּ, וְשֶׁמֶן לְמִצְרַיִם יוּבָל׃"},{"number":3,"verse":"וְרִיב לַיהוָה עִם־יְהוּדָה; וְלִפְקֹד עַל־יַעֲקֹב כִּדְרָכָיו, כְּמַעֲלָלָיו יָשִׁיב לוֹ׃"},{"number":4,"verse":"בַּבֶּטֶן עָקַב אֶת־אָחִיו; וּבְאוֹנוֹ שָׂרָה אֶת־אֱלֹהִים׃"},{"number":5,"verse":"וָיָּשַׂר אֶל־מַלְאָךְ וַיֻּכָל, בָּכָה וַיִּתְחַנֶּן־לוֹ; בֵּית־אֵל יִמְצָאֶנּוּ, וְשָׁם יְדַבֵּר עִמָּנוּ׃"},{"number":6,"verse":"וַיהוָה אֱלֹהֵי הַצְּבָאוֹת; יְהוָה זִכְרוֹ׃"},{"number":7,"verse":"וְאַתָּה בֵּאלֹהֶיךָ תָשׁוּב; חֶסֶד וּמִשְׁפָּט שְׁמֹר, וְקַוֵּה אֶל־אֱלֹהֶיךָ תָּמִיד׃"},{"number":8,"verse":"כְּנַעַן, בְּיָדוֹ מֹאזְנֵי מִרְמָה לַעֲשֹׁק אָהֵב׃"},{"number":9,"verse":"וַיֹּאמֶר אֶפְרַיִם, אַךְ עָשַׁרְתִּי, מָצָאתִי אוֹן לִי; כָּל־יְגִיעַי לֹא יִמְצְאוּ־לִי עָוֹן אֲשֶׁר־חֵטְא׃"},{"number":10,"verse":"וְאָנֹכִי יְהוָה אֱלֹהֶיךָ מֵאֶרֶץ מִצְרָיִם; עֹד אוֹשִׁיבְךָ בָאֳהָלִים כִּימֵי מוֹעֵד׃"},{"number":11,"verse":"וְדִבַּרְתִּי עַל־הַנְּבִיאִים, וְאָנֹכִי חָזוֹן הִרְבֵּיתִי; וּבְיַד הַנְּבִיאִים אֲדַמֶּה׃"},{"number":12,"verse":"אִם־גִּלְעָד אָוֶן אַךְ־שָׁוְא הָיוּ, בַּגִּלְגָּל שְׁוָרִים זִבֵּחוּ; גַּם מִזְבְּחוֹתָם כְּגַלִּים, עַל תַּלְמֵי שָׂדָי׃"},{"number":13,"verse":"וַיִּבְרַח יַעֲקֹב שְׂדֵה אֲרָם; וַיַּעֲבֹד יִשְׂרָאֵל בְּאִשָּׁה, וּבְאִשָּׁה שָׁמָר׃"},{"number":14,"verse":"וּבְנָבִיא הֶעֱלָה יְהוָה אֶת־יִשְׂרָאֵל מִמִּצְרָיִם; וּבְנָבִיא נִשְׁמָר׃"}]}