{"bibleAbbr":"MHB","bookName":"Hosea","bookEnglishName":"Hosea","chapterNumber":5,"verses":[{"number":1,"verse":"שִׁמְעוּ־זֹאת הַכֹּהֲנִים וְהַקְשִׁיבוּ בֵּית יִשְׂרָאֵל, וּבֵית הַמֶּלֶךְ הַאֲזִינוּ, כִּי לָכֶם הַמִּשְׁפָּט; כִּי־פַח הֱיִיתֶם לְמִצְפָּה, וְרֶשֶׁת פְּרוּשָׂה עַל־תָּבוֹר׃"},{"number":2,"verse":"וְשַׁחֲטָה שֵׂטִים הֶעְמִיקוּ; וַאֲנִי מוּסָר לְכֻלָּם׃"},{"number":3,"verse":"אֲנִי יָדַעְתִּי אֶפְרַיִם, וְיִשְׂרָאֵל לֹא־נִכְחַד מִמֶּנִּי; כִּי עַתָּה הִזְנֵיתָ אֶפְרַיִם, נִטְמָא יִשְׂרָאֵל׃"},{"number":4,"verse":"לֹא יִתְּנוּ מַעַלְלֵיהֶם, לָשׁוּב אֶל־אֱלֹהֵיהֶם; כִּי רוּחַ זְנוּנִים בְּקִרְבָּם, וְאֶת־יְהוָה לֹא יָדָעוּ׃"},{"number":5,"verse":"וְעָנָה גְאוֹן־יִשְׂרָאֵל בְּפָנָיו; וְיִשְׂרָאֵל וְאֶפְרַיִם, יִכָּשְׁלוּ בַּעֲוֹנָם, כָּשַׁל גַּם־יְהוּדָה עִמָּם׃"},{"number":6,"verse":"בְּצֹאנָם וּבִבְקָרָם, יֵלְכוּ לְבַקֵּשׁ אֶת־יְהוָה וְלֹא יִמְצָאוּ; חָלַץ מֵהֶם׃"},{"number":7,"verse":"בַּיהוָה בָּגָדוּ, כִּי־בָנִים זָרִים יָלָדוּ; עַתָּה יֹאכְלֵם חֹדֶשׁ אֶת־חֶלְקֵיהֶם׃ ס"},{"number":8,"verse":"תִּקְעוּ שׁוֹפָר בַּגִּבְעָה, חֲצֹצְרָה בָּרָמָה; הָרִיעוּ בֵּית אָוֶן, אַחֲרֶיךָ בִּנְיָמִין׃"},{"number":9,"verse":"אֶפְרַיִם לְשַׁמָּה תִהְיֶה, בְּיוֹם תּוֹכֵחָה; בְּשִׁבְטֵי יִשְׂרָאֵל, הוֹדַעְתִּי נֶאֱמָנָה׃"},{"number":10,"verse":"הָיוּ שָׂרֵי יְהוּדָה, כְּמַסִּיגֵי גְּבוּל; עֲלֵיהֶם אֶשְׁפּוֹךְ כַּמַּיִם עֶבְרָתִי׃"},{"number":11,"verse":"עָשׁוּק אֶפְרַיִם רְצוּץ מִשְׁפָּט; כִּי הוֹאִיל, הָלַךְ אַחֲרֵי־צָו׃"},{"number":12,"verse":"וַאֲנִי כָעָשׁ לְאֶפְרָיִם; וְכָרָקָב לְבֵית יְהוּדָה׃"},{"number":13,"verse":"וַיַּרְא אֶפְרַיִם אֶת־חָלְיוֹ, וִיהוּדָה אֶת־מְזֹרוֹ, וַיֵּלֶךְ אֶפְרַיִם אֶל־אַשּׁוּר, וַיִּשְׁלַח אֶל־מֶלֶךְ יָרֵב; וְהוּא, לֹא יוּכַל לִרְפֹּא לָכֶם, וְלֹא־יִגְהֶה מִכֶּם מָזוֹר׃"},{"number":14,"verse":"כִּי אָנֹכִי כַשַּׁחַל לְאֶפְרַיִם, וְכַכְּפִיר לְבֵית יְהוּדָה; אֲנִי אֲנִי אֶטְרֹף וְאֵלֵךְ, אֶשָּׂא וְאֵין מַצִּיל׃"},{"number":15,"verse":"אֵלֵךְ אָשׁוּבָה אֶל־מְקוֹמִי, עַד אֲשֶׁר־יֶאְשְׁמוּ וּבִקְשׁוּ פָנָי; בַּצַּר לָהֶם יְשַׁחֲרֻנְנִי׃"}]}