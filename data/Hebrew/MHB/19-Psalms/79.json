{"bibleAbbr":"MHB","bookName":"Psalms","bookEnglishName":"Psalms","chapterNumber":79,"verses":[{"number":1,"verse":"מִזְמוֹר, לְאָסָף אֱלֹהִים בָּאוּ גוֹיִם בְּנַחֲלָתֶךָ, טִמְּאוּ אֶת־הֵיכַל קָדְשֶׁךָ; שָׂמוּ אֶת־יְרוּשָׁלִַם לְעִיִּים׃"},{"number":2,"verse":"נָתְנוּ אֶת־נִבְלַת עֲבָדֶיךָ, מַאֲכָל לְעוֹף הַשָּׁמָיִם; בְּשַׂר חֲסִידֶיךָ, לְחַיְתוֹ־אָרֶץ׃"},{"number":3,"verse":"שָׁפְכוּ דָמָם כַּמַּיִם, סְבִיבוֹת יְרוּשָׁלִָם, וְאֵין קוֹבֵר׃"},{"number":4,"verse":"הָיִינוּ חֶרְפָּה לִשְׁכֵנֵינוּ; לַעַג וָקֶלֶס, לִסְבִיבוֹתֵינוּ׃"},{"number":5,"verse":"עַד־מָה יְהוָה תֶּאֱנַף לָנֶצַח; תִּבְעַר כְּמוֹ־אֵשׁ, קִנְאָתֶךָ׃"},{"number":6,"verse":"שְׁפֹךְ חֲמָתְךָ אֶל־הַגּוֹיִם אֲשֶׁר לֹא־יְדָעוּךָ וְעַל מַמְלָכוֹת; אֲשֶׁר בְּשִׁמְךָ, לֹא קָרָאוּ׃"},{"number":7,"verse":"כִּי אָכַל אֶת־יַעֲקֹב; וְאֶת־נָוֵהוּ הֵשַׁמּוּ׃"},{"number":8,"verse":"אַל־תִּזְכָּר־לָנוּ עֲוֹנֹת רִאשֹׁנִים מַהֵר יְקַדְּמוּנוּ רַחֲמֶיךָ; כִּי דַלּוֹנוּ מְאֹד׃"},{"number":9,"verse":"עָזְרֵנוּ אֱלֹהֵי יִשְׁעֵנוּ, עַל־דְּבַר כְּבוֹד־שְׁמֶךָ; וְהַצִּילֵנוּ וְכַפֵּר עַל־חַטֹּאתֵינוּ, לְמַעַן שְׁמֶךָ׃"},{"number":10,"verse":"לָמָּה יֹאמְרוּ הַגּוֹיִם אַיֵּה אֱלֹהֵיהֶם יִוָּדַע בַּגִּיִּים (בַּגּוֹיִם) לְעֵינֵינוּ; נִקְמַת, דַּם־עֲבָדֶיךָ הַשָּׁפוּךְ׃"},{"number":11,"verse":"תָּבוֹא לְפָנֶיךָ אֶנְקַת אָסִיר כְּגֹדֶל זְרוֹעֲךָ; הוֹתֵר, בְּנֵי תְמוּתָה׃"},{"number":12,"verse":"וְהָשֵׁב לִשְׁכֵנֵינוּ שִׁבְעָתַיִם אֶל־חֵיקָם; חֶרְפָּתָם אֲשֶׁר חֵרְפוּךָ אֲדֹנָי׃"},{"number":13,"verse":"וַאֲנַחְנוּ עַמְּךָ וְצֹאן מַרְעִיתֶךָ נוֹדֶה לְּךָ, לְעוֹלָם לְדֹר וָדֹר; נְסַפֵּר, תְּהִלָּתֶךָ׃"}]}