{"bibleAbbr":"MHB","bookName":"Psalms","bookEnglishName":"Psalms","chapterNumber":86,"verses":[{"number":1,"verse":"תְּפִלָּה, לְדָוִד הַטֵּה־יְהוָה אָזְנְךָ עֲנֵנִי; כִּי־עָנִי וְאֶבְיוֹן אָנִי׃"},{"number":2,"verse":"שָׁמְרָה נַפְשִׁי כִּי־חָסִיד אָנִי הוֹשַׁע עַבְדְּךָ אַתָּה אֱלֹהַי; הַבּוֹטֵחַ אֵלֶיךָ׃"},{"number":3,"verse":"חָנֵּנִי אֲדֹנָי; כִּי אֵלֶיךָ אֶקְרָא, כָּל־הַיּוֹם׃"},{"number":4,"verse":"שַׂמֵּחַ נֶפֶשׁ עַבְדֶּךָ; כִּי אֵלֶיךָ אֲדֹנָי, נַפְשִׁי אֶשָּׂא׃"},{"number":5,"verse":"כִּי־אַתָּה אֲדֹנָי טוֹב וְסַלָּח; וְרַב־חֶסֶד, לְכָל־קֹרְאֶיךָ׃"},{"number":6,"verse":"הַאֲזִינָה יְהוָה תְּפִלָּתִי; וְהַקְשִׁיבָה, בְּקוֹל תַּחֲנוּנוֹתָי׃"},{"number":7,"verse":"בְּיוֹם צָרָתִי אֶקְרָאֶךָּ, כִּי תַעֲנֵנִי׃"},{"number":8,"verse":"אֵין־כָּמוֹךָ בָאֱלֹהִים אֲדֹנָי, וְאֵין כְּמַעֲשֶׂיךָ׃"},{"number":9,"verse":"כָּל־גּוֹיִם אֲשֶׁר עָשִׂיתָ, יָבוֹאוּ וְיִשְׁתַּחֲווּ לְפָנֶיךָ אֲדֹנָי; וִיכַבְּדוּ לִשְׁמֶךָ׃"},{"number":10,"verse":"כִּי־גָדוֹל אַתָּה וְעֹשֵׂה נִפְלָאוֹת; אַתָּה אֱלֹהִים לְבַדֶּךָ׃"},{"number":11,"verse":"הוֹרֵנִי יְהוָה דַּרְכֶּךָ, אֲהַלֵּךְ בַּאֲמִתֶּךָ; יַחֵד לְבָבִי, לְיִרְאָה שְׁמֶךָ׃"},{"number":12,"verse":"אוֹדְךָ אֲדֹנָי אֱלֹהַי בְּכָל־לְבָבִי; וַאֲכַבְּדָה שִׁמְךָ לְעוֹלָם׃"},{"number":13,"verse":"כִּי־חַסְדְּךָ גָּדוֹל עָלָי; וְהִצַּלְתָּ נַפְשִׁי, מִשְּׁאוֹל תַּחְתִּיָּה׃"},{"number":14,"verse":"אֱלֹהִים זֵדִים קָמוּ־עָלַי, וַעֲדַת עָרִיצִים בִּקְשׁוּ נַפְשִׁי; וְלֹא שָׂמוּךָ לְנֶגְדָּם׃"},{"number":15,"verse":"וְאַתָּה אֲדֹנָי אֵל־רַחוּם וְחַנּוּן; אֶרֶךְ אַפַּיִם, וְרַב־חֶסֶד וֶאֱמֶת׃"},{"number":16,"verse":"פְּנֵה אֵלַי, וְחָנֵּנִי תְּנָה־עֻזְּךָ לְעַבְדֶּךָ; וְהוֹשִׁיעָה, לְבֶן־אֲמָתֶךָ׃"},{"number":17,"verse":"עֲשֵׂה־עִמִּי אוֹת, לְטוֹבָה וְיִרְאוּ שֹׂנְאַי וְיֵבֹשׁוּ; כִּי־אַתָּה יְהוָה, עֲזַרְתַּנִי וְנִחַמְתָּנִי׃"}]}