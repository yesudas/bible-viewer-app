{"bibleAbbr":"MHB","bookName":"Psalms","bookEnglishName":"Psalms","chapterNumber":85,"verses":[{"number":1,"verse":"לַמְנַצֵּחַ לִבְנֵי־קֹרַח מִזְמוֹר׃"},{"number":2,"verse":"רָצִיתָ יְהוָה אַרְצֶךָ; שַׁבְתָּ, שְׁבוּת (שְׁבִית) יַעֲקֹב׃"},{"number":3,"verse":"נָשָׂאתָ עֲוֹן עַמֶּךָ; כִּסִּיתָ כָל־חַטָּאתָם סֶלָה׃"},{"number":4,"verse":"אָסַפְתָּ כָל־עֶבְרָתֶךָ; הֱשִׁיבוֹתָ, מֵחֲרוֹן אַפֶּךָ׃"},{"number":5,"verse":"שׁוּבֵנוּ אֱלֹהֵי יִשְׁעֵנוּ; וְהָפֵר כַּעַסְךָ עִמָּנוּ׃"},{"number":6,"verse":"הַלְעוֹלָם תֶּאֱנַף־בָּנוּ; תִּמְשֹׁךְ אַפְּךָ, לְדֹר וָדֹר׃"},{"number":7,"verse":"הֲלֹא־אַתָּה תָּשׁוּב תְּחַיֵּנוּ; וְעַמְּךָ, יִשְׂמְחוּ־בָךְ׃"},{"number":8,"verse":"הַרְאֵנוּ יְהוָה חַסְדֶּךָ; וְיֶשְׁעֲךָ, תִּתֶּן־לָנוּ׃"},{"number":9,"verse":"אֶשְׁמְעָה, מַה־יְדַבֵּר הָאֵל יְהוָה כִּי יְדַבֵּר שָׁלוֹם, אֶל־עַמּוֹ וְאֶל־חֲסִידָיו; וְאַל־יָשׁוּבוּ לְכִסְלָה׃"},{"number":10,"verse":"אַךְ קָרוֹב לִירֵאָיו יִשְׁעוֹ; לִשְׁכֹּן כָּבוֹד בְּאַרְצֵנוּ׃"},{"number":11,"verse":"חֶסֶד־וֶאֱמֶת נִפְגָּשׁוּ; צֶדֶק וְשָׁלוֹם נָשָׁקוּ׃"},{"number":12,"verse":"אֱמֶת מֵאֶרֶץ תִּצְמָח; וְצֶדֶק, מִשָּׁמַיִם נִשְׁקָף׃"},{"number":13,"verse":"גַּם־יְהוָה יִתֵּן הַטּוֹב; וְאַרְצֵנוּ, תִּתֵּן יְבוּלָהּ׃"}]}