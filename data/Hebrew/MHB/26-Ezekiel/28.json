{"bibleAbbr":"MHB","bookName":"Ezekiel","bookEnglishName":"Ezekiel","chapterNumber":28,"verses":[{"number":1,"verse":"וַיְהִי דְבַר־יְהוָה אֵלַי לֵאמֹר׃"},{"number":2,"verse":"בֶּן־אָדָם אֱמֹר לִנְגִיד צֹר כֹּה־אָמַר אֲדֹנָי יְהוִֹה, יַעַן גָּבַהּ לִבְּךָ וַתֹּאמֶר אֵל אָנִי, מוֹשַׁב אֱלֹהִים יָשַׁבְתִּי בְּלֵב יַמִּים; וְאַתָּה אָדָם וְלֹא־אֵל, וַתִּתֵּן לִבְּךָ כְּלֵב אֱלֹהִים׃"},{"number":3,"verse":"הִנֵּה חָכָם אַתָּה מִדָּנִאֵל (מִדָּנִיאֵל); כָּל־סָתוּם לֹא עֲמָמוּךָ׃"},{"number":4,"verse":"בְּחָכְמָתְךָ וּבִתְבוּנָתְךָ, עָשִׂיתָ לְּךָ חָיִל; וַתַּעַשׂ זָהָב וָכֶסֶף בְּאוֹצְרוֹתֶיךָ׃"},{"number":5,"verse":"בְּרֹב חָכְמָתְךָ בִּרְכֻלָּתְךָ הִרְבִּיתָ חֵילֶךָ; וַיִּגְבַּהּ לְבָבְךָ בְּחֵילֶךָ׃ ס"},{"number":6,"verse":"לָכֵן כֹּה אָמַר אֲדֹנָי יְהוִה; יַעַן תִּתְּךָ אֶת־לְבָבְךָ כְּלֵב אֱלֹהִים׃"},{"number":7,"verse":"לָכֵן, הִנְנִי מֵבִיא עָלֶיךָ זָרִים, עָרִיצֵי גּוֹיִם; וְהֵרִיקוּ חַרְבוֹתָם עַל־יְפִי חָכְמָתֶךָ, וְחִלְּלוּ יִפְעָתֶךָ׃"},{"number":8,"verse":"לַשַּׁחַת יוֹרִדוּךָ; וָמַתָּה מְמוֹתֵי חָלָל בְּלֵב יַמִּים׃"},{"number":9,"verse":"הֶאָמֹר תֹּאמַר אֱלֹהִים אָנִי, לִפְנֵי הֹרְגֶךָ; וְאַתָּה אָדָם וְלֹא־אֵל בְּיַד מְחַלְלֶיךָ׃"},{"number":10,"verse":"מוֹתֵי עֲרֵלִים תָּמוּת בְּיַד־זָרִים; כִּי אֲנִי דִבַּרְתִּי, נְאֻם אֲדֹנָי יְהוִה׃ ס"},{"number":11,"verse":"וַיְהִי דְבַר־יְהוָה אֵלַי לֵאמֹר׃"},{"number":12,"verse":"בֶּן־אָדָם שָׂא קִינָה עַל־מֶלֶךְ צוֹר; וְאָמַרְתָּ לּוֹ, כֹּה אָמַר אֲדֹנָי יְהוִה, אַתָּה חוֹתֵם תָּכְנִית, מָלֵא חָכְמָה וּכְלִיל יֹפִי׃"},{"number":13,"verse":"בְּעֵדֶן גַּן־אֱלֹהִים הָיִיתָ, כָּל־אֶבֶן יְקָרָה מְסֻכָתֶךָ אֹדֶם פִּטְדָה וְיָהֲלֹם, תַּרְשִׁישׁ שֹׁהַם וְיָשְׁפֵה, סַפִּיר נֹפֶךְ, וּבָרְקַת וְזָהָב; מְלֶאכֶת תֻּפֶּיךָ וּנְקָבֶיךָ בָּךְ, בְּיוֹם הִבָּרַאֲךָ כּוֹנָנוּ׃"},{"number":14,"verse":"אַתְּ־כְּרוּב, מִמְשַׁח הַסּוֹכֵךְ; וּנְתַתִּיךָ, בְּהַר קֹדֶשׁ אֱלֹהִים הָיִיתָ, בְּתוֹךְ אַבְנֵי־אֵשׁ הִתְהַלָּכְתָּ׃"},{"number":15,"verse":"תָּמִים אַתָּה בִּדְרָכֶיךָ, מִיּוֹם הִבָּרְאָךְ; עַד־נִמְצָא עַוְלָתָה בָּךְ׃"},{"number":16,"verse":"בְּרֹב רְכֻלָּתְךָ, מָלוּ תוֹכְךָ חָמָס וַתֶּחֱטָא; וָאֶחַלֶּלְךָ מֵהַר אֱלֹהִים וָאַבֶּדְךָ כְּרוּב הַסֹּכֵךְ, מִתּוֹךְ אַבְנֵי־אֵשׁ׃"},{"number":17,"verse":"גָּבַהּ לִבְּךָ בְּיָפְיֶךָ, שִׁחַתָּ חָכְמָתְךָ עַל־יִפְעָתֶךָ; עַל־אֶרֶץ הִשְׁלַכְתִּיךָ, לִפְנֵי מְלָכִים נְתַתִּיךָ לְרַאֲוָה בָךְ׃"},{"number":18,"verse":"מֵרֹב עֲוֹנֶיךָ, בְּעֶוֶל רְכֻלָּתְךָ, חִלַּלְתָּ מִקְדָּשֶׁיךָ; וָאוֹצִא־אֵשׁ מִתּוֹכְךָ הִיא אֲכָלַתְךָ, וָאֶתֶּנְךָ לְאֵפֶר עַל־הָאָרֶץ, לְעֵינֵי כָּל־רֹאֶיךָ׃"},{"number":19,"verse":"כָּל־יוֹדְעֶיךָ בָּעַמִּים, שָׁמְמוּ עָלֶיךָ; בַּלָּהוֹת הָיִיתָ, וְאֵינְךָ עַד־עוֹלָם׃ פ"},{"number":20,"verse":"וַיְהִי דְבַר־יְהוָה אֵלַי לֵאמֹר׃"},{"number":21,"verse":"בֶּן־אָדָם שִׂים פָּנֶיךָ אֶל־צִידוֹן; וְהִנָּבֵא עָלֶיהָ׃"},{"number":22,"verse":"וְאָמַרְתָּ, כֹּה אָמַר אֲדֹנָי יְהוִה, הִנְנִי עָלַיִךְ צִידוֹן, וְנִכְבַּדְתִּי בְּתוֹכֵךְ; וְיָדְעוּ כִּי־אֲנִי יְהוָה, בַּעֲשׂוֹתִי בָהּ שְׁפָטִים וְנִקְדַּשְׁתִּי בָהּ׃"},{"number":23,"verse":"וְשִׁלַּחְתִּי־בָהּ דֶּבֶר וָדָם בְּחוּצוֹתֶיהָ, וְנִפְלַל חָלָל בְּתוֹכָהּ, בְּחֶרֶב עָלֶיהָ מִסָּבִיב; וְיָדְעוּ כִּי־אֲנִי יְהוָה׃"},{"number":24,"verse":"וְלֹא־יִהְיֶה עוֹד לְבֵית יִשְׂרָאֵל, סִלּוֹן מַמְאִיר וְקוֹץ מַכְאִב, מִכֹּל סְבִיבֹתָם, הַשָּׁאטִים אוֹתָם; וְיָדְעוּ, כִּי אֲנִי אֲדֹנָי יְהוִה׃ ס"},{"number":25,"verse":"כֹּה־אָמַר אֲדֹנָי יְהוִה, בְּקַבְּצִי אֶת־בֵּית יִשְׂרָאֵל, מִן־הָעַמִּים אֲשֶׁר נָפֹצוּ בָם, וְנִקְדַּשְׁתִּי בָם לְעֵינֵי הַגּוֹיִם; וְיָשְׁבוּ עַל־אַדְמָתָם, אֲשֶׁר נָתַתִּי לְעַבְדִּי לְיַעֲקֹב׃"},{"number":26,"verse":"וְיָשְׁבוּ עָלֶיהָ לָבֶטַח, וּבָנוּ בָתִּים וְנָטְעוּ כְרָמִים, וְיָשְׁבוּ לָבֶטַח; בַּעֲשׂוֹתִי שְׁפָטִים, בְּכֹל הַשָּׁאטִים אֹתָם מִסְּבִיבוֹתָם, וְיָדְעוּ, כִּי אֲנִי יְהוָה אֱלֹהֵיהֶם׃ ס"}]}