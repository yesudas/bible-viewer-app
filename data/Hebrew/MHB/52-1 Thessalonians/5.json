{"bibleAbbr":"MHB","bookName":"1 Thessalonians","bookEnglishName":"1 Thessalonians","chapterNumber":5,"verses":[{"number":1,"verse":"וְעַל־דְּבַר הָעִתִּים וְהַזְּמַנִּים, אַחַי, אֵין צֹרֶךְ לִכְתֹּב לָכֶם."},{"number":2,"verse":"הֲרֵי אַתֶּם יוֹדְעִים הֵיטֵב שֶׁיּוֹם יהוה יָבוֹא כְּגַנָּב בַּלַּיְלָה."},{"number":3,"verse":"כַּאֲשֶׁר יֹאמְרוּ הַבְּרִיּוֹת: \"שָׁלוֹם וּבִטָּחוֹן!\", אָז יָבוֹא עֲלֵיהֶם שֶׁבֶר פִּתְאוֹם, כְּצִירֵי לֵדָה עַל אִשָּׁה הָרָה, וְלֹא יוּכְלוּ לְהִמָּלֵט."},{"number":4,"verse":"אֲבָל אַתֶּם, אַחַי, אֵינְכֶם בַּחֹשֶׁךְ בְּאֹפֶן שֶׁיַּפְתִּיעַ אֶתְכֶם הַיּוֹם כְּגַנָּב."},{"number":5,"verse":"אַתֶּם כֻּלְּכֶם בְּנֵי הָאוֹר וּבְנֵי הַיּוֹם. לֹא בְּנֵי הַלַּיְלָה אֲנַחְנוּ וְלֹא בְּנֵי הַחֹשֶׁךְ."},{"number":6,"verse":"לָכֵן אַל נָא נִישַׁן כַּאֲחֵרִים, אֶלָּא נִהְיֶה עֵרִים וּמְפֻכָּחִים."},{"number":7,"verse":"הֵן הַיְשֵׁנִים יְשֵׁנִים בַּלַּיְלָה, וְהַמִּשְׁתַּכְּרִים מִשְׁתַּכְּרִים בַּלַּיְלָה."},{"number":8,"verse":"אֲבָל אָנוּ, אֲשֶׁר בְּנֵי הַיּוֹם אֲנַחְנוּ, נִהְיֶה נָא מְפֻכָּחִים, נִלְבַּשׁ אֶת שִׁרְיוֹן הָאֱמוּנָה וְהָאַהֲבָה וְנַחֲבֹשׁ כַּכּוֹבַע אֶת תִּקְוַת הַיְשׁוּעָה;"},{"number":9,"verse":"כִּי אֱלֹהִים לֹא יְעָדָנוּ לְזַעַם, אֶלָּא לִנְחֹל יְשׁוּעָה עַל־יְדֵי אֲדוֹנֵנוּ יֵשׁוּעַ הַמָּשִׁיחַ"},{"number":10,"verse":"אֲשֶׁר מֵת בַּעֲדֵנוּ לְמַעַן נִחְיֶה יַחַד אִתּוֹ, בֵּין שֶׁאָנוּ עֵרִים בֵּין שֶׁאָנוּ יְשֵׁנִים."},{"number":11,"verse":"עַל כֵּן עוֹדְדוּ זֶה אֶת זֶה וּבְנוּ אִישׁ אֶת אָחִיו, כְּפִי שֶׁאַתֶּם גַּם עוֹשִׂים."},{"number":12,"verse":"אָנוּ מְבַקְשִׁים מִכֶּם, אַחַי, לְהַכִּיר בָּאֲנָשִׁים הָעֲמֵלִים בְּקִרְבְּכֶם, הַמַּנְהִיגִים אֶתְכֶם בָּאָדוֹן וּמוֹכִיחִים אֶתְכֶם."},{"number":13,"verse":"הוֹקִירוּ אוֹתָם בְּרֹב אַהֲבָה בַּעֲבוּר עֲבוֹדָתָם. הֱיוּ בְּשָׁלוֹם אִישׁ עִם רֵעֵהוּ."},{"number":14,"verse":"אַחַי, אָנוּ מְבַקְשִׁים מִכֶּם: הוֹכִיחוּ אֶת הַהוֹלְכִים בָּטֵל; עוֹדְדוּ אֶת הַנְּכֵאִים; תִּמְכוּ בַּחַלָּשִׁים; הֱיוּ סַבְלָנִיִּים כְּלַפֵּי כָּל אָדָם."},{"number":15,"verse":"הִזָּהֲרוּ שֶׁלֹּא יִגְמֹל אִישׁ לְאִישׁ רָעָה תַּחַת רָעָה; בְּכָל עֵת חִתְרוּ לְהֵיטִיב אִישׁ עִם רֵעֵהוּ וְגַם עִם כָּל אָדָם."},{"number":16,"verse":"שִׂמְחוּ תָּמִיד;"},{"number":17,"verse":"הַתְמִידוּ לְהִתְפַּלֵּל;"},{"number":18,"verse":"הוֹדוּ עַל כָּל דָּבָר; כִּי זֶהוּ רְצוֹן אֱלֹהִים לְגַבֵּיכֶם בַּמָּשִׁיחַ יֵשׁוּעַ."},{"number":19,"verse":"אַל תְּכַבּוּ אֶת הָרוּחַ;"},{"number":20,"verse":"אַל תְּזַלְזְלוּ בַּנְּבוּאוֹת;"},{"number":21,"verse":"בַּחֲנוּ כָּל דָּבָר וְהַחֲזִיקוּ בַּטּוֹב."},{"number":22,"verse":"הִתְרַחֲקוּ מִן הָרַע עַל כָּל צוּרוֹתָיו."},{"number":23,"verse":"יְקַדֵּשׁ אֶתְכֶם אֱלֹהֵי הַשָּׁלוֹם קְדֻשָּׁה שְׁלֵמָה וְתִשָּׁמֵר שְׁלֵמוּת רוּחֲכֶם וְנַפְשְׁכֶם וְגוּפְכֶם, לִהְיוֹת בְּלִי דֹּפִי בְּבוֹא אֲדוֹנֵנוּ יֵשׁוּעַ הַמָּשִׁיחַ."},{"number":24,"verse":"נֶאֱמָן הוּא הַקּוֹרֵא אֶתְכֶם, אֲשֶׁר גַּם יַעֲשֶׂה זֹאת."},{"number":25,"verse":"אַחַי, הִתְפַּלְּלוּ בַּעֲדֵנוּ."},{"number":26,"verse":"דִּרְשׁוּ בִּשְׁלוֹם כָּל הָאַחִים בִּנְשִׁיקָה קְדוֹשָׁה."},{"number":27,"verse":"אֲנִי מַשְׁבִּיעַ אֶתְכֶם בָּאָדוֹן, שֶׁתִּקָּרֵא הָאִגֶּרֶת הַזֹּאת בְּאָזְנֵי כָּל הָאַחִים."},{"number":28,"verse":"חֶסֶד אֲדוֹנֵנוּ יֵשׁוּעַ הַמָּשִׁיחַ עִמָּכֶם."}]}