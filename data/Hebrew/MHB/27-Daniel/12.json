{"bibleAbbr":"MHB","bookName":"Daniel","bookEnglishName":"Daniel","chapterNumber":12,"verses":[{"number":1,"verse":"וּבָעֵת הַהִיא יַעֲמֹד מִיכָאֵל הַשַּׂר הַגָּדוֹל, הָעֹמֵד עַל־בְּנֵי עַמֶּךָ, וְהָיְתָה עֵת צָרָה, אֲשֶׁר לֹא־נִהְיְתָה מִהְיוֹת גּוֹי, עַד הָעֵת הַהִיא; וּבָעֵת הַהִיא יִמָּלֵט עַמְּךָ, כָּל־הַנִּמְצָא כָּתוּב בַּסֵּפֶר׃"},{"number":2,"verse":"וְרַבִּים מִיְּשֵׁנֵי אַדְמַת־עָפָר יָקִיצוּ; אֵלֶּה לְחַיֵּי עוֹלָם, וְאֵלֶּה לַחֲרָפוֹת לְדִרְאוֹן עוֹלָם׃ ס"},{"number":3,"verse":"וְהַמַּשְׂכִּלִים, יַזְהִרוּ כְּזֹהַר הָרָקִיעַ; וּמַצְדִּיקֵי הָרַבִּים, כַּכּוֹכָבִים לְעוֹלָם וָעֶד׃ פ"},{"number":4,"verse":"וְאַתָּה דָנִיֵּאל, סְתֹם הַדְּבָרִים וַחֲתֹם הַסֵּפֶר עַד־עֵת קֵץ; יְשֹׁטְטוּ רַבִּים וְתִרְבֶּה הַדָּעַת׃"},{"number":5,"verse":"וְרָאִיתִי אֲנִי דָנִיֵּאל, וְהִנֵּה שְׁנַיִם אֲחֵרִים עֹמְדִים; אֶחָד הֵנָּה לִשְׂפַת הַיְאֹר, וְאֶחָד הֵנָּה לִשְׂפַת הַיְאֹר׃"},{"number":6,"verse":"וַיֹּאמֶר, לָאִישׁ לְבוּשׁ הַבַּדִּים, אֲשֶׁר מִמַּעַל לְמֵימֵי הַיְאֹר; עַד־מָתַי קֵץ הַפְּלָאוֹת׃"},{"number":7,"verse":"וָאֶשְׁמַע אֶת־הָאִישׁ לְבוּשׁ הַבַּדִּים, אֲשֶׁר מִמַּעַל לְמֵימֵי הַיְאֹר, וַיָּרֶם יְמִינוֹ וּשְׂמֹאלוֹ אֶל־הַשָּׁמַיִם, וַיִּשָּׁבַע בְּחֵי הָעוֹלָם; כִּי לְמוֹעֵד מוֹעֲדִים וָחֵצִי, וּכְכַלּוֹת נַפֵּץ יַד־עַם־קֹדֶשׁ תִּכְלֶינָה כָל־אֵלֶּה׃"},{"number":8,"verse":"וַאֲנִי שָׁמַעְתִּי וְלֹא אָבִין; וָאֹמְרָה, אֲדֹנִי מָה אַחֲרִית אֵלֶּה׃ פ"},{"number":9,"verse":"וַיֹּאמֶר לֵךְ דָּנִיֵּאל; כִּי־סְתֻמִים וַחֲתֻמִים הַדְּבָרִים עַד־עֵת קֵץ׃"},{"number":10,"verse":"יִתְבָּרֲרוּ וְיִתְלַבְּנוּ וְיִצָּרְפוּ רַבִּים, וְהִרְשִׁיעוּ רְשָׁעִים, וְלֹא יָבִינוּ כָּל־רְשָׁעִים; וְהַמַּשְׂכִּלִים יָבִינוּ׃"},{"number":11,"verse":"וּמֵעֵת הוּסַר הַתָּמִיד, וְלָתֵת שִׁקּוּץ שֹׁמֵם; יָמִים אֶלֶף מָאתַיִם וְתִשְׁעִים׃"},{"number":12,"verse":"אַשְׁרֵי הַמְחַכֶּה וְיַגִּיעַ; לְיָמִים אֶלֶף שְׁלֹשׁ מֵאוֹת שְׁלֹשִׁים וַחֲמִשָּׁה׃"},{"number":13,"verse":"וְאַתָּה לֵךְ לַקֵּץ; וְתָנוּחַ וְתַעֲמֹד לְגֹרָלְךָ לְקֵץ הַיָּמִין׃"}]}