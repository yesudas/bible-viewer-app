{"bibleAbbr":"MHB","bookName":"John","bookEnglishName":"John","chapterNumber":9,"verses":[{"number":1,"verse":"כַּאֲשֶׁר עָבַר בְּדַרְכּוֹ רָאָה אִישׁ עִוֵּר מִיּוֹם הִוָּלְדוֹ."},{"number":2,"verse":"שָׁאֲלוּ אוֹתוֹ תַּלְמִידָיו: \"רַבִּי, מִי חָטָא שֶׁהוּא נוֹלַד עִוֵּר? הוּא אוֹ הוֹרָיו?\""},{"number":3,"verse":"עָנָה יֵשׁוּעַ: \"לֹא הוּא חָטָא וְלֹא הוֹרָיו; אֵין זֶה אֶלָּא כְּדֵי שֶׁיִּגָּלוּ בּוֹ פָּעֳלֵי אֱלֹהִים."},{"number":4,"verse":"עָלֵינוּ לִפְעֹל אֶת פָּעֳלֵי שׁוֹלְחִי כָּל עוֹד יוֹם. יָבוֹא לַיְלָה וְאָז לֹא יוּכַל אִישׁ לִפְעֹל."},{"number":5,"verse":"בְּעוֹדֶנִּי בָּעוֹלָם אֲנִי אוֹר הָעוֹלָם.\""},{"number":6,"verse":"אַחֲרֵי אָמְרוֹ זֹאת יָרַק עַל הָאֲדָמָה וְעָשָׂה טִיט מִן הָרוֹק; מָרַח אֶת הַטִּיט עַל עֵינֵי הָעִוֵּר"},{"number":7,"verse":"וְאָמַר אֵלָיו: \"לֵךְ וּרְחַץ בִּבְרֵכַת הַשִּׁלּוֹחַ\" [שֶׁפֵּרוּשׁוֹ שָׁלוּחַ]. הָלַךְ וְרָחַץ, וּבָא כְּשֶׁהוּא רוֹאֶה."},{"number":8,"verse":"אָמְרוּ הַשְּׁכֵנִים וְאוֹתָם הָאֲנָשִׁים שֶׁרָאוּהוּ קֹדֶם לָכֵן בִּהְיוֹתוֹ קַבְּצָן: \"הֲלֹא זֶהוּ שֶׁיָּשַׁב וְקִבֵּץ נְדָבוֹת!\""},{"number":9,"verse":"אֵלֶּה אָמְרוּ: \"זֶה הוּא\", וְאֵלֶּה אָמְרוּ: \"לֹא, הוּא רַק דּוֹמֶה לוֹ.\" הוּא עַצְמוֹ אָמַר: \"אֲנִי הוּא.\""},{"number":10,"verse":"לְפִיכָךְ שָׁאֲלוּ אוֹתוֹ: \"אֵיךְ נִפְקְחוּ עֵינֶיךָ?\""},{"number":11,"verse":"הֵשִׁיב לָהֶם וְאָמַר: \"אִישׁ אֲשֶׁר שְׁמוֹ יֵשׁוּעַ עָשָׂה טִיט, מָרַח עַל עֵינַי וְאָמַר לִי, 'לֵךָ וּרְחַץ בִּבְרֵכַת הַשִּׁלּוֹח'. הָלַכְתִּי וּלְאַחַר שֶׁרָחַצְתִּי רָאִיתִי.\""},{"number":12,"verse":"שָׁאֲלוּ אוֹתוֹ: \"אֵיפֹה הוּא?\" הֵשִׁיב: \"אֵינֶנִּי יוֹדֵעַ.\""},{"number":13,"verse":"הֵבִיאוּ אוֹתוֹ אֶל הַפְּרוּשִׁים, אֶת הָאִישׁ שֶׁהָיָה עִוֵּר קֹדֶם לָכֵן."},{"number":14,"verse":"וְהַיּוֹם שֶׁעָשָׂה יֵשׁוּעַ אֶת הַטִּיט וּפָקַח אֶת עֵינָיו הָיָה יוֹם שַׁבָּת."},{"number":15,"verse":"שְׁאָלוּהוּ גַּם הַפְּרוּשִׁים אֵיךְ נִפְקְחוּ עֵינָיו. אָמַר לָהֶם: \"טִיט מָרַח עַל עֵינַי וְרָחַצְתִּי, וַהֲרֵינִי רוֹאֶה.\""},{"number":16,"verse":"אָמְרוּ כַּמָּה מִן הַפְּרוּשִׁים: \"הָאִישׁ הַזֶּה אֵינֶנּוּ מֵאֵת אֱלֹהִים, כִּי אֵינוֹ שׁוֹמֵר אֶת הַשַּׁבָּת.\" אֲחֵרִים אָמְרוּ: \"אֵיךְ יָכוֹל אִישׁ חוֹטֵא לַעֲשׂוֹת אוֹתוֹת כָּאֵלֶּה?\" מַחֲלֹקֶת נָפְלָה בֵּינֵיהֶם."},{"number":17,"verse":"עַל כֵּן הוֹסִיפוּ וְשָׁאֲלוּ אֶת הָאִישׁ שֶׁהָיָה עִוֵּר: \"מָה אַתָּה אוֹמֵר עָלָיו עַל שֶׁפָּקַח אֶת עֵינֶיךָ?\" הֵשִׁיב וְאָמַר: \"נָבִיא הוּא.\""},{"number":18,"verse":"בְּכָל זֹאת, רָאשֵׁי הַיְּהוּדִים לֹא הֶאֱמִינוּ שֶׁהָיָה עִוֵּר וְנִפְקְחוּ עֵינָיו. לְבַסּוֹף קָרְאוּ לְהוֹרָיו שֶׁל הַנִּרְפָּא"},{"number":19,"verse":"וְשָׁאֲלוּ אוֹתָם: \"הַאִם זֶהוּ בִּנְכֶם שֶׁאַתֶּם אוֹמְרִים כִּי נוֹלַד עִוֵּר? אִם כֵּן, אֵיךְ זֶה שֶׁהוּא רוֹאֶה עַכְשָׁו?\""},{"number":20,"verse":"הֵשִׁיבוּ הוֹרָיו וְאָמְרוּ: \"אֲנַחְנוּ יוֹדְעִים כִּי זֶה בְּנֵנוּ וְכִי נוֹלַד עִוֵּר,"},{"number":21,"verse":"אֲבָל אֵינֶנּוּ יוֹדְעִים אֵיךְ זֶה שֶׁהוּא רוֹאֶה עַכְשָׁו אוֹ מִי פָּקַח אֶת עֵינָיו; אֵינֶנּוּ יוֹדְעִים. שַׁאֲלוּ נָא אוֹתוֹ! הוּא מְבֻגָּר וִידַבֵּר בְּעַד עַצְמוֹ.\""},{"number":22,"verse":"אֶת זֹאת אָמְרוּ הוֹרָיו מִשּׁוּם שֶׁפָּחֲדוּ מֵרָאשֵׁי הַיְּהוּדִים, אֲשֶׁר כְּבָר הֶחֱלִיטוּ לְנַדּוֹת אֶת כָּל מִי שֶׁיּוֹדֶה כִּי הוּא הַמָּשִׁיחַ."},{"number":23,"verse":"לָכֵן אָמְרוּ הוֹרָיו: \"הוּא מְבֻגָּר; שַׁאֲלוּ נָא אוֹתוֹ.\""},{"number":24,"verse":"קָרְאוּ שֵׁנִית אֶת הָאִישׁ שֶׁהָיָה עִוֵּר וְאָמְרוּ: \"תֵּן כָּבוֹד לֵאלֹהִים. אֲנַחְנוּ יוֹדְעִים שֶׁהָאִישׁ הַזֶּה אִישׁ חוֹטֵא הוּא.\""},{"number":25,"verse":"הֵשִׁיב לָהֶם הַנִּרְפָּא: \"אִם חוֹטֵא הוּא אֵינֶנִּי יוֹדֵעַ. דָּבָר אֶחָד אֲנִי יוֹדֵעַ: הָיִיתִי עִוֵּר וְעַכְשָׁו אֲנִי רוֹאֶה.\""},{"number":26,"verse":"הוֹסִיפוּ וְשָׁאֲלוּ אוֹתוֹ: \" מֶה עָשָׂה לְךָ? אֵיךְ פָּקַח אֶת עֵינֶיךָ?\""},{"number":27,"verse":"עָנָה לָהֶם: \"כְּבָר אָמַרְתִּי לָכֶם וְלֹא שְׁמַעְתֶּם. לָמָּה תִּרְצוּ לִשְׁמֹעַ עוֹד פַּעַם? גַּם אַתֶּם רוֹצִים לִהְיוֹת תַּלְמִידָיו?\""},{"number":28,"verse":"חֵרְפוּ אוֹתוֹ וְאָמְרוּ: \"אַתָּה תַּלְמִידוֹ! אֲנַחְנוּ תַּלְמִידָיו שֶׁל מֹשֶׁה!"},{"number":29,"verse":"אֲנַחְנוּ יוֹדְעִים שֶׁאֱלֹהִים דִּבֵּר אֶל מֹשֶׁה, אֲבָל זֶה - אֵין אָנוּ יוֹדְעִים מֵאַיִן הוּא.\""},{"number":30,"verse":"הֵשִׁיב הָאִישׁ וְאָמַר לָהֶם: \"אָכֵן הַפְלֵא וָפֶלֶא שֶׁאֵינְכֶם יוֹדְעִים מֵאַיִן הוּא, וַהֲרֵי הוּא פָּקַח אֶת עֵינַי!"},{"number":31,"verse":"אֲנַחְנוּ יוֹדְעִים שֶׁאֱלֹהִים אֵינוֹ שׁוֹמֵעַ לְחוֹטְאִים, אֲבָל לְאָדָם יְרֵא אֱלֹהִים וְעוֹשֵׂה רְצוֹנוֹ הוּא שׁוֹמֵעַ."},{"number":32,"verse":"מֵעוֹלָם לֹא נִשְׁמַע שֶׁמִּישֶׁהוּ פָּקַח עֵינֵי עִוֵּר מִלֵּדָה."},{"number":33,"verse":"לוּלֵא הָיָה הוּא מֵאֵת אֱלֹהִים, לֹא הָיָה יָכוֹל לַעֲשׂוֹת מְאוּמָה.\""},{"number":34,"verse":"הֵשִׁיבוּ וְאָמְרוּ לוֹ: \"אַתָּה בִּכְלָל בַּחֵטְא נוֹלַדְתָּ וְאַתָּה מְלַמֵּד אוֹתָנוּ?!\" וּדְחָפוּהוּ הַחוּצָה."},{"number":35,"verse":"יֵשׁוּעַ שָׁמַע כִּי דְּחָפוּהוּ הַחוּצָה, וּכְשֶׁפָּגַשׁ אוֹתוֹ שָׁאַל: \"הַאִם אַתָּה מַאֲמִין בְּבֶן־הָאָדָם?\""},{"number":36,"verse":"הֵשִׁיב הָאִישׁ: \"וּמִי הוּא, אֲדוֹנִי? - לְמַעַן אַאֲמִין בּוֹ.\""},{"number":37,"verse":"אָמַר לוֹ יֵשׁוּעַ: \"גַּם רָאִיתָ אוֹתוֹ וְגַם הַמְדַבֵּר אִתְּךָ זֶה הוּא!\""},{"number":38,"verse":"עָנָה הָאִישׁ: \"אֲנִי מַאֲמִין, אֲדוֹנִי\", וְהִשְׁתַּחֲוָה לוֹ."},{"number":39,"verse":"אָמַר יֵשׁוּעַ: \" אֲנִי בָּאתִי לָעוֹלָם הַזֶּה לְשֵׁם מִשְׁפָּט, כְּדֵי שֶׁהַלֹּא־רוֹאִים יִּרְאוּ, וְהָרוֹאִים יִהְיוּ לְעִוְרִים.\""},{"number":40,"verse":"שָׁמְעוּ זֹאת כַּמָּה מִן הַפְּרוּשִׁים שֶׁהָיוּ אִתּוֹ. שָׁאֲלוּ אוֹתוֹ: \"הַאִם גַּם אָנוּ עִוְרִים?\""},{"number":41,"verse":"אָמַר לָהֶם יֵשׁוּעַ: \"אִלּוּ הֱיִיתֶם עִוְרִים לֹא הָיָה בָּכֶם חֵטְא. אֲבָל כָּעֵת, בְּאָמְרְכֶם 'אֲנַחְנוּ רוֹאִים', עוֹמֶדֶת חַטַּאתְכֶם.\""}]}