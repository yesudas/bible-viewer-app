{"bibleAbbr":"MHB","bookName":"Philemon","bookEnglishName":"Philemon","chapterNumber":1,"verses":[{"number":1,"verse":"מֵאֵת שָׁאוּל, אֲסִיר הַמָּשִׁיחַ יֵשׁוּעַ, וּמֵאֵת טִימוֹתֵיאוֹס אָחִינוּ, אֶל פִילִימוֹן הָאָהוּב חֲבֵרֵנוּ לָעֲבוֹדָה,"},{"number":2,"verse":"אֶל אַפִּיָה אֲחוֹתֵנוּ, אֶל אַרְכִיפּוֹס שֻׁתָּפֵנוּ לַמַּעֲרָכָה, וְאֶל הַקְּהִלָּה אֲשֶׁר בְּבֵיתְךָ:"},{"number":3,"verse":"חֶסֶד וְשָׁלוֹם לָכֶם מֵאֵת הָאֱלֹהִים אָבִינוּ וְהָאָדוֹן יֵשׁוּעַ הַמָּשִׁיחַ."},{"number":4,"verse":"אֲנִי מוֹדֶה לֵאלֹהַי בְּכָל עֵת שֶׁאֲנִי מַזְכִּיר אוֹתְךָ בִּתְפִלּוֹתַי,"},{"number":5,"verse":"לְאַחַר שֶׁשָּׁמַעְתִּי עַל הָאַהֲבָה וְהָאֱמוּנָה אֲשֶׁר אַתָּה רוֹחֵשׁ לָאָדוֹן יֵשׁוּעַ וּלְכָל הַקְּדוֹשִׁים."},{"number":6,"verse":"תְּפִלָּתִי הִיא שֶׁהָאֱמוּנָה אֲשֶׁר אַתָּה שֻׁתָּף לָהּ תִּפְעַל בְּךָ בְּהַכִּירְךָ אֶת כָּל הַטּוֹב הַטָּמוּן בָּנוּ לְתוֹעֶלֶת הַמָּשִׁיחַ."},{"number":7,"verse":"אָחִי, הִנֵּה אַהֲבָתְךָ גָּרְמָה לִי שִׂמְחָה גְּדוֹלָה וְנֶחָמָה, מִשּׁוּם שֶׁהָיִיתָ לְמֵשִׁיב נֶפֶשׁ לַקְּדוֹשִׁים."},{"number":8,"verse":"לָכֵן, אַף שֶׁיֵּשׁ לִי הָעֹז בַּמָּשִׁיחַ לְצַוּוֹתְךָ לַעֲשׂוֹת אֶת מַה שֶּׁנָּחוּץ,"},{"number":9,"verse":"הֲרֵי בִּגְלַל הָאַהֲבָה אֲנִי מַעְדִּיף לְבַקֵּשׁ, אֲנִי שָׁאוּל הַזָּקֵן וְעַכְשָׁו גַּם אֲסִיר הַמָּשִׁיחַ יֵשׁוּעַ."},{"number":10,"verse":"אֲנִי מְבַקֵּשׁ מִמְּךָ עַל בְּנִי אוֹנִיסִימוֹס, אֲשֶׁר הוֹלַדְתִּי אוֹתוֹ לָאֱמוּנָה בִּהְיוֹתִי בַּמַּאֲסָר."},{"number":11,"verse":"בֶּעָבָר הוּא לֹא הוֹעִיל לְךָ, אַךְ כָּעֵת יֵשׁ בּוֹ לְהוֹעִיל גַּם לְךָ וְגַם לִי."},{"number":12,"verse":"וַאֲנִי מֵשִׁיב אוֹתוֹ אֵלֶיךָ, אֶת אוֹנִיסִימוֹס אֲשֶׁר לִבִּי הוּא."},{"number":13,"verse":"חָפַצְתִּי לְהַחֲזִיקוֹ אֶצְלִי כְּדֵי שֶׁיְּשָׁרֵת אוֹתִי בִּמְקוֹמְךָ בַּמַּאֲסָר שֶׁאֲנִי נָתוּן בּוֹ בִּגְלַל הַבְּשׂוֹרָה."},{"number":14,"verse":"אֲבָל לֹא רָצִיתִי לַעֲשׂוֹת דָּבָר בְּלֹא הַסְכָּמָתְךָ, וְזֹאת כְּדֵי שֶׁלֹּא יִהְיֶה פֹּעַל טוּבְךָ מִתּוֹךְ הֶכְרֵחַ כִּי אִם מֵרָצוֹן."},{"number":15,"verse":"וּבִכְלָל, אוּלַי נִפְרַד מִמְּךָ לְשָׁעָה לְמַעַן יִהְיֶה לְךָ לְעוֹלָם,"},{"number":16,"verse":"וְלֹא עוֹד כְּעֶבֶד אֶלָּא לְמַעְלָה מֵעֶבֶד, כְּאָח אָהוּב - בִּמְיֻחָד לִי, וְעַל אַחַת כַּמָּה וְכַמָּה לְךָ, הֵן כְּאָדָם וְהֵן כְּאָח בָּאָדוֹן."},{"number":17,"verse":"לְפִיכָךְ, אִם אַתָּה חוֹשֵׁב אוֹתִי לְחָבֵר לָאֱמוּנָה, קַבֵּל אוֹתוֹ כְּמוֹ שֶׁהָיִיתָ מְקַבֵּל אוֹתִי."},{"number":18,"verse":"וְאִם עָשָׂה לְךָ רָעָה אוֹ חַיָּב הוּא לְךָ דָּבָר, חֲשׂב זֹאת לְחוֹבָתִי."},{"number":19,"verse":"אֲנִי, שָׁאוּל, כּוֹתֵב זֹאת בְּמוֹ יָדִי - אֲנִי אֲשַׁלֵּם. וְאֵינֶנִּי צָרִיךְ לוֹמַר לְךָ שֶׁאַתָּה חַיָּב לִי גַּם אֶת נַפְשְׁךָ!"},{"number":20,"verse":"כֵּן, אָחִי, הֱיֵה נָא לִי לְמוֹעִיל בָּאָדוֹן; שׁוֹבֵב אֶת נַפְשִׁי בַּמָּשִׁיחַ."},{"number":21,"verse":"כֵּיוָן שֶׁבָּטַחְתִּי בְּהֵעָנוּתְךָ כָּתַבְתִּי לְךָ, וְיוֹדֵעַ אֲנִי כִּי תַּעֲשֶׂה גַּם יוֹתֵר מִמַּה שֶּׁאָמַרְתִּי."},{"number":22,"verse":"נוֹסָף עַל כָּךְ, הָכֵן לִי מְקוֹם לִינָה, כִּי אֲנִי מְקַוֶּה שֶׁהוֹדוֹת לִתְפִלּוֹתֵיכֶם אֲשֻׁחְרַר וְאֶנָּתֵן לָכֶם."},{"number":23,"verse":"דְּרִישַׁת שָׁלוֹם מֵאֶפָּפְרַס, חֲבֵרִי לַמַּאֲסָר לְמַעַן הַמָּשִׁיחַ יֵשׁוּעַ."},{"number":24,"verse":"גַּם מַרְקוֹס, אֲרִיסְטַרְכוֹס, דִּימַס וְלוּקַס, חֲבֵרַי לָעֲבוֹדָה, דּוֹרְשִׁים בִּשְׁלוֹמְךָ."},{"number":25,"verse":"חֶסֶד הָאָדוֹן יֵשׁוּעַ הַמָּשִׁיחַ עִם רוּחֲכֶם."}]}