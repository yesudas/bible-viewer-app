{"bibleAbbr":"siROV","bookName":"ගීතාවලිය","bookEnglishName":"Psalms","chapterNumber":116,"verses":[{"number":1,"verse":"( මරණීය අනතුරෙන් මිදීම ගැන ස්තුති දීම) ස්වාමීන් ට ප්‍රේමකරමි, මක්නිසාද උන්වහන්සේ මාගේ ශබ්දයද මාගේ කන්නලව්වද ඇසූසේක."},{"number":2,"verse":"උන්වහන්සේ මා දෙසට කන් නැමූ බැවින් ජීවත්ව සිටින තෙක් මම උන්වහන්සේට යාච්ඤාකරන්නෙමි."},{"number":3,"verse":"මරණයේ රැහැනෙන් වටකරනු ලැබීමි, ෂෙයෝලේ ( හෙවත්, පාතාලයේ.) වේදනා මා අල්වාගත්තේය. විපත හා දුක මට පැමුණුණේය."},{"number":4,"verse":"එවිට මම ස්වාමීන් ගේ නාමයෙන් යාච්ඤාකරමින්: ස්වාමිනි , මාගේ ප්‍රාණය මිදුව මැනවයි කීයෙමි."},{"number":5,"verse":"ස්වාමීන්වහන්සේ දයාවන්තය, ධර්මිෂ්ඨය; එසේය, අපේ දෙවියන්වහන්සේ අනුකම්පාවෙන් යුක්තය."},{"number":6,"verse":"ස්වාමීන්වහන්සේ යටහතුන් ආරක්ෂාකරනසේක. මම පහත්කරනු ලැබීමි, උන්වහන්සේ මා ගළවාගත්සේක."},{"number":7,"verse":"මාගේ ආත්මය, තාගේ නිවාඩුවට හැරී යව; මක්නිසාද ස්වාමීන්වහන්සේ ඔබට බොහෝසේ යහපත්කම් කළසේක."},{"number":8,"verse":"මක්නිසාද ඔබවහන්සේ මාගේ ආත්මය මරණයෙන්ද මාගේ ඇස් කඳුළෙන්ද මාගේ පාද පැකිලීමෙන්ද ගැළවූසේක."},{"number":9,"verse":"ජීවතුන්ගේ දේශයෙහි ස්වාමීන් ඉදිරියෙහි හැසිරෙන්නෙමි."},{"number":10,"verse":"මම විශ්වාසකරමි, එබැවින් කථාකරන්නෙමි. මම බොහෝසේ පීඩිතවීමි."},{"number":11,"verse":"සියලු මනුෂ්‍යයෝම බොරුවකැයි මාගේ ඉක්මන්කමින් කීමි."},{"number":12,"verse":"ස්වාමීන් විසින් මට කළාවූ සියලු යහපත්කම් ගැන උන්වහන්සේට කුමක් දෙම්ද?"},{"number":13,"verse":"මම ගැළවීමේ කුසලාන රැගෙන, ස්වාමීන් ගේ නාමයෙන් යාච්ඤාකරන්නෙමි."},{"number":14,"verse":"එසේය, ස්වාමීන් ගේ මුළු සෙනඟ ඉදිරියෙහි මාගේ භාර උන්වහන්සේට ඉෂ්ටකරන්නෙමි."},{"number":15,"verse":"ස්වාමීන් ගේ ශුද්ධවන්තයන්ගේ මරණය උන්වහන්සේ ඉදිරියෙහි අනර්ඝය."},{"number":16,"verse":"ස්වාමිනි , සැබවින් මම ඔබගේ මෙහෙකරුයෙමි. ඔබගේ මෙහෙකරුයෙමි, ඔබගේ දාසියගේ පුත්‍රයෙමි; ඔබ මාගේ බැඳුම් මිදූසේක."},{"number":17,"verse":"මම ඔබට ස්තුති පූජාව පුදන්නෙමි. ස්වාමීන් ගේ නාමයෙන් යාච්ඤාකරන්නෙමි."},{"number":18,"verse":"එසේය, ස්වාමීන් ගේ මුළු සෙනඟ ඉදිරියෙහි මාගේ භාර උන්වහන්සේට ඉෂ්ටකරන්නෙමි."},{"number":19,"verse":"ස්වාමීන් ගේ ගෘහ මළුවලදීත් එම්බා යෙරුසලම, ඔබ මැදදීත් එසේ කරන්නෙමි. ස්වාමීන් ට ප්‍රශංසාකරව්."}]}