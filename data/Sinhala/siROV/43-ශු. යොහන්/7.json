{"bibleAbbr":"siROV","bookName":"ශු. යොහන්","bookEnglishName":"John","chapterNumber":7,"verses":[{"number":1,"verse":"( යේසුස්වහන්සේ සහ උන්වහන්සේගේ සහෝදරයෝ) ඉන්පසු යේසුස්වහන්සේ ගලීලයෙහි සංචාරණයකළසේක. මක්නිසාද යුදෙව්වරු උන්වහන්සේ මරන්ට සෙවූ බැවින් උන්වහන්සේ යුදයෙහි සංචාරණයකරන්ට නොකැමැතිවූසේක."},{"number":2,"verse":"එකල යුදෙව්වරුන්ගේ කූඩාරම් මංගල්‍යය ළංව තිබුණේය."},{"number":3,"verse":"ඒ නිසා උන්වහන්සේගේ සහෝදරයෝ කථාකොට: ඔබ කරන ක්‍රියා ඔබේ ගෝලයන් විසින්ද දකින පිණිස මෙයින් පිටත්ව යුදයට යන්න."},{"number":4,"verse":"මක්නිසාද ප්‍රසිද්ධවෙන්ට කැමති කිසිවෙක් කිසිදෙයක් රහසින් කරන්නේ නැත. ඔබ මේ දේ කරනවා නම් ඔබ ලෝකයාට ප්‍රකාශවෙන්නැයි කීවෝය."},{"number":5,"verse":"මක්නිසාද උන්වහන්සේගේ සහෝදරයන් පවා උන්වහන්සේ කෙරෙහි අදහා ගත්තේ නැත."},{"number":6,"verse":"එබැවින් යේසුස්වහන්සේ ඔවුන්ට කියනසේක්: මාගේ කාලය තවම පැමුණුණේ නැත; ඔබ සැමගේ කාලය නිතර සූදානම්ව තිබේ."},{"number":7,"verse":"ඔබ සැමට වෛරකරන්ට ලෝකයාට බැරිය; නුමුත් ඔවුන්ගේ ක්‍රියා නපුරු බවට මා විසින් සාක්ෂිදෙන බැවින් ඔව්හු මට වෛරකරති."},{"number":8,"verse":"ඔබ සැම මංගල්‍යයට යන්න. මාගේ කාලය තවම සම්පූර්ණනුවූ හෙයින් මේ මංගල්‍යයට දැන්ම නොයමියි කීසේක."},{"number":9,"verse":"උන්වහන්සේ මෙසේ ඔවුන්ට කියා, ගලීලයේ නැවතී සිටිසේක."},{"number":10,"verse":"නුමුත් තමන් සහෝදරයන් මංගල්‍යයට ගියායින් පසු උන්වහන්සේද ප්‍රසිද්ධයෙන් නොව රහසින් මෙන් මංගල්‍යයට ගියසේක."},{"number":11,"verse":"එකල යුදෙව්වරු මංගල්‍යයේදී උන්වහන්සේ සොයමින්: ඔහු කොතැන්හිදැයි ඇසුවෝය."},{"number":12,"verse":"සමූහයන් අතරේ උන්වහන්සේ ගැන මහත් කෙඳිරීමක් විය. සමහරෙක්: ඔහු සත්පුරුෂයෙකැයි කීවෝය; සමහරෙක්: එසේ නොවේ, ඔහු සමූහයා මුළා කරන්නේයයි කීවෝය."},{"number":13,"verse":"එසේ වුවත් යුදෙව්වරුන්ට භය නිසා කිසිවෙක් උන්වහන්සේ ගැන ප්‍රසිද්ධයෙන් කථාකෙළේ නැත."},{"number":14,"verse":"( තමන් දෙවියන්වහන්සේ කෙරෙන් ආ බව යේසුස්වහන්සේ යෙරුසලමේදී කියාදීම) නුමුත් මංගල්‍යය මැදදී යේසුස්වහන්සේ දේවමාළිගාවට ගොස් ඉගැන්වූසේක."},{"number":15,"verse":"එබැවින් යුදෙව්වරු මවිතව: කිසිකලක ඉගෙන නොගත්තාවූ මොහු ලියවිලි දන්නේ කොහොමදැයි කීවෝය."},{"number":16,"verse":"එහෙයින් යේසුස්වහන්සේ ඔවුන්ට උත්තරදෙමින්: මාගේ ඉගැන්වීම මාගේ නොව මා එවූ තැනන්වහන්සේගේය."},{"number":17,"verse":"යමෙක් උන්වහන්සේගේ කැමැත්ත කරන්ට කැමති නම්, ඔහු ඒ ඉගැන්වීම දෙවියන්වහන්සේගෙන් වූ ඉගැන්වීමක්ද නොහොත් මා විසින් උපදවා කියනවාදැයි දැනගන්නේය."},{"number":18,"verse":"තමාම උපදවන දේ කියන්නා තමාගේම ගෞරවය සොයයි. නුමුත් තමා එවූ තැනන්වහන්සේගේ ගෞරවය සොයන්නා සැබෑවූ කෙනෙක්ය, ඔහු තුළ අධර්මිෂ්ඨකමක් නැත."},{"number":19,"verse":"මෝසෙස් ඔබ සැමට ව්‍යවස්ථාව දුන්නා නොවේද? එහෙත් ඔබ සැමගෙන් කිසිවෙක් ව්‍යවස්ථාව නොපවත්වයි. මා මරන්ට සොයන්නේ මක්නිසාදැයි කීසේක."},{"number":20,"verse":"සමූහයා උත්තරදෙමින්: ඔබට යක්ෂයෙක් ආවේශව සිටී. ඔබ මරන්ට සොයන්නේ කවුදැයි කීවෝය."},{"number":21,"verse":"යේසුස්වහන්සේ ඔවුන්ට උත්තරදෙමින්: එක් ක්‍රියාවක් කෙළෙමි, ඊට ඔබ සැම සියල්ලෝම මවිතව සිටිති."},{"number":22,"verse":"මෝසෙස් චර්මඡේදනය ඔබ සැමට දී තිබේ; (නුමුත් ඒක මෝසෙස්ගෙන් නොව පියවරුන්ගෙන්ය.) ඔබ සැම සබත් දවසේදී මනුෂ්‍යයෙකු චර්මඡේදනයකරති."},{"number":23,"verse":"මෝසෙස්ගේ ව්‍යවස්ථාව කඩ නොවන පිණිස මනුෂ්‍යයෙක් සබත් දවසේදී චර්මඡේදනය ලබන්නේ නම්, සබත් දවසේදී මනුෂ්‍යයෙකු සම්පූර්ණයෙන් සුවකළාට ඔබ සැම මා කෙරේ කෝපවවූද?"},{"number":24,"verse":"පෙනීමේ හැටියට විනිශ්චය නොකරන්න, ධාර්මික විනිශ්චයෙන් විනිශ්චය කරන්නැයි කීසේක."},{"number":25,"verse":"එබැවින් යෙරුසලම් වාසීන්ගෙන් සමහරු කියන්නෝ: ඔවුන් මරන්ට සොයන්නේ මොහු නොවේද?"},{"number":26,"verse":"එහෙත් ඔහු ප්‍රසිද්ධයෙන් කථාකරයි, ඔව්හු කිසි දෙයක් ඔහුට නොකියති. මොහු ක්‍රිස්තුස්වහන්සේ බව මුලාදෑනීහු සැබෑවටම දැනගෙන සිටිනවාදෝ?"},{"number":27,"verse":"එසේ වුවත් මොහු ආවේ කොතැනින්දැයි අපි දනිමුව. නුමුත් ක්‍රිස්තුස්වහන්සේ එන කල උන්වහන්සේ කොතැනින්දැයි කිසිවෙක් දන්නේ නැතැයි කීවෝය."},{"number":28,"verse":"ඒ නිසා යේසුස්වහන්සේ දේවමාළිගාවෙහි උගන්වමින් ශබ්දනගා: ඔබ සැම මා කවුද කියාත් මම කොතැනින් ආවෙම්ද කියාත් දන්නහුය; මම මාගේ කැමැත්තෙන් නායෙමි, නුමුත් මා එවූ තැනන්වහන්සේ සැබෑ කෙනෙක්ය; ඔබ සැම උන්වහන්සේ අඳුනන්නේ නැත."},{"number":29,"verse":"මම උන්වහන්සේ අඳුනමි; කුමක්හෙයින්ද මම උන්වහන්සේ කෙරෙන් ආයෙමි, උන්වහන්සේද මා එවූසේකැයි කීසේක."},{"number":30,"verse":"එබැවින් ඔව්හු උන්වහන්සේ අල්ලන්ට හැදුවෝය. නුමුත් උන්වහන්සේගේ වේලාව ඒතාක් පැමුණුණේ නැති බැවින් කිසිවෙක් උන්වහන්සේ පිට අත් නොතැබුවෝය."},{"number":31,"verse":"නුමුත් සමූහයාගෙන් බොහෝ දෙනෙක් උන්වහන්සේ කෙරෙහි අදහාගත්තෝය. තවද ඔව්හු: ක්‍රිස්තුස්වහන්සේ ආ කල මුන්වහන්සේ කළ ලකුණුවලට වඩා උන්වහන්සේ කරනසේක්දැයි කීවෝය."},{"number":32,"verse":"සමූහයා උන්වහන්සේ ගැන මේ දේවල් කියමින් කොඳුරනවා පරිසිවරුන්ට ඇසී, නායක පූජකයෝද පරිසිවරුද උන්වහන්සේ අල්ලන්ට සේවකයන් යැවුවෝය."},{"number":33,"verse":"එබැවින් යේසුස්වහන්සේ කියනසේක්: තව ටික කලක් මම ඔබ සැම සමඟ සිටිමි, ඉන්පසු මා එවූ තැනන්වහන්සේ ළඟට යමි."},{"number":34,"verse":"ඔබ සැම මා සොයනවා ඇත, නුමුත් ඔබ සැමට මා සම්බවෙන්නේ නැත. මා සිටින තැනට එන්ට ඔබ සැමට නුපුළුවනැයි කීසේක."},{"number":35,"verse":"එබැවින් යුදෙව්වරු ඔවුනොවුන් අතරේ කථාකරමින්: මොහු අපට සම්බ නොවෙන්ට කොතැනට යන්නේද? ග්‍රීකයන් අතරෙහි විසර සිටින්නන් වෙතට ගොස් ග්‍රීකයන්ට උගන්වනවා ඇද්ද?"},{"number":36,"verse":"ඔබ සැම මා සොයනවා ඇත, නුමුත් ඔබ සැමට මා සම්බවෙන්නේ නැත; මා සිටින තැනට එන්ට ඔබ සැමට නුපුළුවන කියා ඔහු කී වචනය කිමෙක්දැයි කීවෝය."},{"number":37,"verse":"( ජීවමාන වතුර) මංගල්‍යයේ මහත් දවසවූ අන්තිම දවසේ යේසුස්වහන්සේ නැගිට සිට ශබ්ද පවත්වමින්: යමෙකුට පිපාසා ඇත්නම් ඔහු මා ළඟට ඇවිත් බීවාවේ."},{"number":38,"verse":"මා කෙරෙහි අදහන්නා තුළින් ලියවිල්ලෙහි කියා තිබෙන හැටියට ජීවනදායක වතුර ඇති ගංගා ගලන්නේයයි කීසේක."},{"number":39,"verse":"උන්වහන්සේ මෙසේ කීවේ තමන් අදහාගත්තවුන් විසින් ලබන්ට සිටිය ආත්මයාණන් ගැනය. මක්නිසාද යේසුස්වහන්සේ ඒතාක්ම මහිමයට නොපැමිණි බැවින් ඒතාක්ම ආත්මයාණන් නොදෙනලද්දේය."},{"number":40,"verse":"එබැවින් සමූහයාගෙන් සමහරෙක් මේ වචන අසා: සැබෑවටම මුන්වහන්සේ අනාගතවක්තෘමයයි කීවෝය."},{"number":41,"verse":"අන් සමහරෙක්: මුන්වහන්සේ ක්‍රිස්තුස්වහන්සේයයි කීවෝය. එහෙත් සමහරෙක්: කිමෙක්ද, ක්‍රිස්තුස්වහන්සේ ගලීලයෙන් එනසේක්ද?"},{"number":42,"verse":"ක්‍රිස්තුස්වහන්සේ දාවිත්ගේ වංශයෙන්ද දාවිත් විසූ ගම වන බෙත්ලෙහෙමෙන්ද එනසේකැයි ශුද්ධලියවිල්ලෙහි කියා තිබෙනවා නොවේදැයි කීවෝය."},{"number":43,"verse":"මෙසේ උන්වහන්සේ නිසා සමූහයා අතරෙහි භේදයක් හටගත්තේය."},{"number":44,"verse":"ඔවුන්ගෙන් සමහරෙක් උන්වහන්සේ අල්ලන්ට කැමතිවූවෝය; නුමුත් කිසිවෙක් උන්වහන්සේ පිට අත් තැබුවේ නැත."},{"number":45,"verse":"ඉක්බිති සේවකයෝ නායක පූජකයන් සහ පරිසිවරුන් ළඟට ආවෝය. ඔබ සැම ඔහු නොගෙනාවේ මක්නිසාදැයි ඔව්හු ඔවුන්ගෙන් ඇසුවෝය."},{"number":46,"verse":"සේවකයෝ උත්තරදෙමින්: මනුෂ්‍යයෙක් කිසිකලක මෙසේ කථාකළේ නැතැයි කීවෝය."},{"number":47,"verse":"එබැවින් පරිසිවරු ඔවුන්ට උත්තරදෙමින්: ඔබ සැමත් මුළාවෙලාද?"},{"number":48,"verse":"මුලාදෑනීන්ගෙන්වත් පරිසිවරුන්ගෙන්වත් යමෙක් ඔහු කෙරෙහි අදහාගත්තේද?"},{"number":49,"verse":"නුමුත් ව්‍යවස්ථාව නොදන්නාවූ මේ සමූහයා ශාපලද්දෝයයි කීවෝය."},{"number":50,"verse":"ඔවුන්ගෙන් එක්කෙනෙක්වූ (ඊට ප්‍රථම උන්වහන්සේ ළඟට ගියාවූ) නිකොදේමුස් ඔවුන්ට කථාකොට:"},{"number":51,"verse":"යම් මනුෂ්‍යයෙකුගෙන් පළමුකොට නොඅසා, ඔහු කරන්නේ කිමෙක්දැයි ඔහුගෙන්ම නොදැන, අපගේ ව්‍යවස්ථාව ඔහු විනිශ්චයකෙරේදැයි ඔවුන්ට කීවේය."},{"number":52,"verse":"ඔව්හු උත්තරදෙමින්: ඔබත් ගලීලයෙන්ද? ගලීලයෙන් අනාගතවක්තෘ කෙනෙක් නොනැගිටින බව සොයා බලන්නැයි ඔහුට කීවෝය."},{"number":53,"verse":"( අනාචාර ස්ත්‍රියක් යේසුස්වහන්සේ වෙතට ගෙනෙනු ලැබීම) [එවිට ( පටන් දක්වා කොටස නොයෙක් පුරාණ පිටපත්වල නොපෙනේ.) සියල්ලෝම තම තමුන්ගේ ගෙවලට ගියෝය."}]}