{"bibleAbbr":"siROV","bookName":"සෙකරියා","bookEnglishName":"Zechariah","chapterNumber":6,"verses":[{"number":1,"verse":"( රථ සතර නම්වූ දර්ශනය) නැවත මම මාගේ ඇස් ඔසවා බැලූ විට රථ සතරක් කඳු දෙකකට අතරෙන් පිටත්ව එනවා දුටිමි; ඒ කඳු වනාහි පිත්තල කඳුය."},{"number":2,"verse":"පළමුවෙනි රථයට රතු අශ්වයෝද දෙවෙනි රථයට කළු අශ්වයෝද,"},{"number":3,"verse":"තුන්වෙනි රථයට සුදු අශ්වයෝද හතරවෙනි රථයට ලප ඇත්තාවූ දුඹුරුපාට අශ්වයෝද යොදා සිටියෝය."},{"number":4,"verse":"එකල මම මා සමඟ කථාකළ දූතයාට කථාකොට: මාගේ ස්වාමිනි, මේ මොකදැයි ඇසුවෙමි."},{"number":5,"verse":"දූතයා මට උත්තරදෙමින්: මොව්හු මුළු පොළොවේ ස්වාමීන්වහන්සේ ඉදිරියෙහි සිට පිටත්ව යන්නාවූ ආකාශයේ ( හෙවත්, ස්වර්ගයේ ආත්ම සතරක්‍ය.) හුළං සතරයයි කීවේය."},{"number":6,"verse":"එහි කළු අශ්වයන් බැඳ සිටින රථය උතුරු දේශයට පිටත්ව යයි; සුදු අශ්වයෝ එවුන් පස්සේ ගියෝය; ලප ඇති එවුවෝ දකුණු දේශයට ගියෝය."},{"number":7,"verse":"දුඹුරුපාට එවුවෝ පිටත්ව දේශයෙහි ඇවිදීමට යන්ට වෑයම්කළෝය. ගොස් දේශයෙහි ඇවිදින්නැයි උන්වහන්සේ කීසේක. එවිට උන් දේශයෙහි ඇවිද්දෝය."},{"number":8,"verse":"එකල උන්වහන්සේ මට අඬගසා මට කථාකොට: උතුරු දේශයට පිටත්ව ගිය එවුවෝ උතුරු දේශය කෙරෙහි මාගේ ( එනම්, මාගේ උදහස.) ආත්මය සංසිඳෙවුවෝයයි කීසේක."},{"number":9,"verse":"( උත්තම පූජකයාට ඔටුනු පැළදීම නම්වූ දර්ශනය) තවද ස්වාමීන්වහන්සේ ගේ වචනය මා වෙතට පැමිණ කියනුයේ:"},{"number":10,"verse":"වහල්කමට ගිය අයගෙන්, එනම් බබිලෝනියේ සිට ආවාවූ හෙල්දයිගෙන්ද ටෝබියාගෙන්ද යෙදායාගෙන්ද ඔබ රන් රිදී ලබාගන, ඒ දවසේදී ශෙපනියාගේ පුත්‍රවූ යොෂියාගේ ගෙදරට පැමිණ ඇතුල්වී,"},{"number":11,"verse":"ඔටුනු සාදා, යෙහෝශාදාක්ගේ පුත්‍රවූ උත්තම පූජකයාවූ යෝෂුවාගේ ඉසේ තබා,"},{"number":12,"verse":"ඔහුට මෙසේ කියන්න-සේනාවල ස්වාමීන්වහන්සේ මෙසේ කියනසේක: මෙන්න, පැළෑටිය නම්වූ මනුෂ්‍යයා තමන්ගේ ස්ථානයෙන් ගැළවී ඇවිත් ස්වාමීන්වහන්සේ ගේ මාළිගාව ගොඩනගනවා ඇත."},{"number":13,"verse":"උන්වහන්සේම ස්වාමීන්වහන්සේ ගේ මාළිගාව ගොඩනගා, උන්වහන්සේම මහිමය දරමින්, තමන් සිංහාසනයෙහි වැඩහිඳ ආණ්ඩුකරනසේක; තමන් සිංහාසනයෙහිම පූජකයෙක්වද සිටිනසේක. ඒ දෙදෙනා අතරේද සමාදාන මන්ත්‍රණය තිබෙයි."},{"number":14,"verse":"ඒ ඔටුනු වනාහි හේලෙම්ද ටෝබියාද යෙදායාද ශෙ පනියාගේ පුත්‍රවූ හේන්ද උදෙසා සිහිවීමක් පිණිස ස්වාමීන්වහන්සේ ගේ මාළිගාවෙහි තිබෙයි."},{"number":15,"verse":"තවද දුර සිටින්නෝ ඇවිත් ස්වාමීන්වහන්සේ ගේ මාළිගාව ගොඩනැගීමට උදව්වන්නෝය, සේනාවල ස්වාමීන්වහන්සේ මා ඔබ සැම ළඟට එවූ බව ඔබ සැම දැනගන්නහුය. ඔබ සැමගේ දෙවිවූ ස්වාමීන්වහන්සේ ගේ හඬට ඔබ සැම ඇත්තටම කීකරුවුණොත් මෙසේ සිදුවේයයි කීයේය."}]}