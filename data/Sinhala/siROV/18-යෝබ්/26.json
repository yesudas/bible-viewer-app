{"bibleAbbr":"siROV","bookName":"යෝබ්","bookEnglishName":"Job","chapterNumber":26,"verses":[{"number":1,"verse":"( යෝබ්ගේ උත්තරය) එවිට යෝබ් උත්තරදෙමින් කියනුයේ:"},{"number":2,"verse":"ඔබ ශක්තිය නැත්තාට උපකාරකළ හැටි! බලය නැති හස්තය මුදාදුන් හැටි!"},{"number":3,"verse":"නුවණ නැත්තාට දැනුමැතිකම් දී, සැබෑ දැනගැන්ම බොහෝසෙයින් ප්‍රකාශකළ හැටි!"},{"number":4,"verse":"ඔබ කාට වචන කීවෙහිද? ඔබෙන් නික්ම ආවේ කාගේ ආත්මයද? ( හෙවත්, හුස්ම.)"},{"number":5,"verse":"ජලය හා එහි වැසියන්ට යටින් නැසීගිය අය වෙවුලති."},{"number":6,"verse":"ෂෙයෝල ( එනම්, මිනීවළ.) උන්වහන්සේ ඉදිරිපිට ඇරී තිබේ, අබද්දොනටද ( එනම්, විනාශය.) වැස්මක් නැත."},{"number":7,"verse":"උන්වහන්සේ ගුවන්තලය මතුයෙහි උතුරු ප්‍රදේශය දිගහරිනසේක, පොළොවද අවකාශයෙහි එල්ලා තබනසේක."},{"number":8,"verse":"උන්වහන්සේ තමන්ගේ ඝන වලාකුල්වල වතුර බැඳ තබනසේක; වලාකුළද ඒ යටින් නොපැළෙයි."},{"number":9,"verse":"උන්වහන්සේ තමන් වලාකුළ අතුරා, සිංහාසනය නොපෙනෙන ලෙස වසනසේක."},{"number":10,"verse":"එළිය අඳුරට මාරුවෙන මායිම දක්වා උන්වහන්සේ ජල මතුයෙහි චක්‍රයක් ඇඳ තිබේ."},{"number":11,"verse":"උන්වහන්සේගේ තරවටුවට අහසේ කණු වෙවුලා ත්‍රස්තවෙති."},{"number":12,"verse":"උන්වහන්සේ තමන්ගේ බලයෙන් මුහුද නිශ්චලකරනසේක; ( නොහොත්, චංචලකරනසේක.) තමන්වහන්සේගේ නුවණින් රාහබ්ට ( එනම්, උඩඟුකම හෙළාදමනසේක.) ඇන දමනසේක."},{"number":13,"verse":"උන්වහන්සේගේ ආත්මය කරණකොටගෙන අහස අලංකාරව තිබේ; උන්වහන්සේගේ අත ශීඝ්‍ර සර්පයා තුවාලකළසේක."},{"number":14,"verse":"මේ වනාහි උන්වහන්සේගේ මාර්ගවල අල්පමාත්‍රයක් පමණකි. එයින් අපට ඇසෙන්නේ කෙතරම් හීන් ශබ්දයක්ද! එසේනම් උන්වහන්සේගේ පරාක්‍රමයේ ගර්ජනාව තේරෙන්නේ කාටදැයි කීවේය."}]}