{"bibleAbbr":"siROV","bookName":"ශු. ලූක්","bookEnglishName":"Luke","chapterNumber":22,"verses":[{"number":1,"verse":"( යූදස්ගේ ද්‍රෝහිකාරකම) පාස්කුව නම්වූ මුහුන් නොදැමූ රොටි කන මංගල්‍යය ළං විය."},{"number":2,"verse":"නායක පූජකයෝද ලියන්නෝද උන්වහන්සේ නසන්නේ කෙසේදැයි සෙවුවෝය; මක්නිසාද ඔව්හු සෙනඟට භයව සිටියෝය."},{"number":3,"verse":"එවිට දොළොස්දෙනාගෙන් එක්කෙනෙක්වූ ඉස්කාරියොත් නම් යූදස්ට සාතන් ආවේශවිය."},{"number":4,"verse":"ඔහු ගොස්, නායක පූජකයන්ට සහ අධිපතීන්ටත් උන්වහන්සේ පාවාදෙන්නේ කෙසේද කියා ඔවුන් සමඟ කථාකරගත්තේය."},{"number":5,"verse":"ඔව්හු සතුටුව ඔහුට මිල දෙන්ට ගිවිස්සෝය."},{"number":6,"verse":"ඔහු ඊට එකඟවී, සමූහයා ළඟ නැති විටක උන්වහන්සේ ඔවුන්ට පාවාදෙන්ට ප්‍රස්තාවක් සෙවීය."},{"number":7,"verse":"( අන්තිම පාස්කු මංගල්‍යය පිළියෙළකිරීම) තවද පාස්කුව පූජාකළ යුතුවූ මුහුන් නොදැමූ රොටි කන දවස පැමුණුණේය."},{"number":8,"verse":"එවිට උන්වහන්සේ පේතෘස්ද යොහන්ද යවමින්: ඔබ සැම ගොස් අප විසින් පාස්කුව කන පිණිස පිළියෙළකරන්නැයි කීසේක."},{"number":9,"verse":"කොතැන පිළියෙළ කරනවාට ඔබ කැමතිසේක්දැයි ඔව්හු උන්වහන්සේගෙන් ඇසුවෝය."},{"number":10,"verse":"උන්වහන්සේ ඔවුන්ට කථාකොට: බලව, ඔබ සැම නුවරට ඇතුල්වූ විට, මනුෂ්‍යයෙක් පැන් කළයක් ගෙනයනවා ඔබ සැමට සම්බවන්නේය; ඔහු යන ගෙදරට ඔහු පස්සේ ගොස්,"},{"number":11,"verse":"ගෙයි ස්වාමියාට කථාකොට: මා විසින් මාගේ ගෝලයන් සමඟ පාස්කුව කන්ට හැකිවූ ආගන්තුක ශාලාව කොතනද කියා ආචාරීන් අසනවායයි කියන්න."},{"number":12,"verse":"සූදානම්කර තිබෙන මහත් උඩුමහලක් ඔහු ඔබ සැමට පෙන්වනවා ඇත. එහි පිළියෙළකරන්නැයි කීසේක."},{"number":13,"verse":"ඔව්හු ගොස්, උන්වහන්සේ කී ලෙස සම්බව, පාස්කුව පිළියෙළකළෝය."},{"number":14,"verse":"( අන්තිම රාත්‍රී කෑම) පැය පැමිණි කල උන්වහන්සේද උන්වහන්සේ සමඟ ප්‍රේරිතයෝද හිඳගත්තෝය."},{"number":15,"verse":"උන්වහන්සේ ඔවුන්ට කථාකොට: වධවිඳීමට පළමුවෙන් මම මේ පාස්කුව ඔබ සැම සමඟ කන්ට අතිශයෙන් ආශාවුණෙමි."},{"number":16,"verse":"මක්නිසාද ඔබ සැමට කියමි-දෙවියන්වහන්සේගේ රාජ්‍යයෙහිදී ඒක සම්පූර්ණවන තුරු මම ඒක නොකන්නෙමියි කීසේක."},{"number":17,"verse":"උන්වහන්සේ කුසලානක් ලැබ, ස්තුතිකොට: මේක ගෙන ඔබ සැම අතරේ බෙදාගන්න."},{"number":18,"verse":"මක්නිසාද ඔබ සැමට කියමි-දෙවියන්වහන්සේගේ රාජ්‍යය පැමිණෙන තුරු, මෙතැන් පටන් මම මිදිවැලේ ඵලයෙන් නොබොන්නෙමියි කීසේක."},{"number":19,"verse":"උන්වහන්සේ රොටි ගෙන ස්තුති කොට කඩා, ඔවුන්ට දී: මේක ඔබ සැම උදෙසා දෙනලද මාගේ ශරීරයය; මා සිහිකිරීම පිණිස මේක කරන්නැයි කීසේක."},{"number":20,"verse":"එලෙසම රාත්‍රි කෑමට පසු කුසලාන දී: මේ කුසලාන ඔබ සැම උදෙසා වගුරුවන මාගේ ලෙයෙහි අලුත් ගිවිසුමය."},{"number":21,"verse":"එහෙත් මා පාවාදෙන්නාගේ අත මා සමඟ මේසයෙහි තිබේ."},{"number":22,"verse":"මක්නිසාද මනුෂ්‍ය පුත්‍රයා නියමකර තිබෙන හැටියට යන්නේමය. නුමුත් ඔහු පාවාදෙන ඒ මනුෂ්‍යයාට දුක්වේ යයි කීසේක."},{"number":23,"verse":"එවිට, ඒක කරන්ට යන්නේ ඔවුන්ගෙන් කවරෙක්දැයි ඔව්හු තමුන් අතරේම විචාරන්ට පටන්ගත්තෝය."},{"number":24,"verse":"( වඩා උතුම් තැනැත්තා කවුද යන වාදය) ඔවුන්ගෙන් ඉතා උතුම්කොට ගණන්ගනු ලබන්නේ කවරෙක්දැයි ඔවුන් අතරේ විවාදයක්ද හටගත්තේය."},{"number":25,"verse":"උන්වහන්සේ ඔවුන්ට කියනසේක්: අන්‍ය ජාතීන්ගේ රජවරු ඔවුන් කෙරෙහි අධිපතිකම් පවත්වති; ඔවුන් කෙරෙහි බලය පවත්වන්නෝ වනාහි උපකාරකාරයෝයයි කියනු ලබති."},{"number":26,"verse":"නුමුත් ඔබ සැම එසේ නොව, ඔබ සැම අතරෙන් වඩා උත්තමයා බාලයා මෙන් වේවා; ප්‍රධානයා උපස්ථානකරන්නා මෙන් වේවා. වඩා උතුම් කවුද?"},{"number":27,"verse":"කෑමට හිඳින තැනැත්තාද? නොහොත් උපස්ථානකරන්නාද? කෑමට හිඳින තැනැත්තේ නොවේද? නුමුත් මම වනාහි ඔබ සැම මධ්‍යයෙහි උපස්ථානකරන්නා මෙන් වෙමි."},{"number":28,"verse":"මාගේ පරීක්ෂාවලදී මා සමඟම සිටි අය නම් ඔබ සැමය."},{"number":29,"verse":"එබැවින් මාගේ පියාණන්වහන්සේ මට රාජ්‍යයක් නියම කළාක් මෙන්ම,"},{"number":30,"verse":"මාගේ රාජ්‍යයෙහිදී මාගේ මේසයේ කන්ටද බොන්ටද ඔබ සැමට රාජ්‍යයක් නියමකරමි; ඔබ සැම ඉශ්‍රායෙල්ගේ ගෝත්‍ර දොළොස විනිශ්චය කරමින් සිංහාසනවල හිඳින්නහුය."},{"number":31,"verse":"( පේතෘස්ට සහ අනික් ගෝලයන්ට කලින් අවවාදකිරීම) සීමොන්, සීමොන්, බලව, ඔබ සැම ගෝධුම මෙන් පොළන්ට සාතන් ඉල්ලුවේය."},{"number":32,"verse":"නුමුත් ඔබේ ඇදහිල්ල නැති නොවන පිණිස ඔබ උදෙසා මම යාච්ඤාකෙළෙමි. ඔබ නැවත හැරුණායින් පසු ඔබේ සහෝදරයන් ස්ථිරකරන්නැයි කීසේක."},{"number":33,"verse":"ඔහුද: ස්වාමිනි, ඔබ සමඟ හිරගෙටත් මරණයටත් යන්ට සූදානම්ව සිටිමියි උන්වහන්සේට කීවේය."},{"number":34,"verse":"උන්වහන්සේද: පේතෘස්, ඔබට කියමි-ඔබ මා අඳුනන්නේ නැත කියා තුන්වරක් කියන තුරු, අද කුකුළා අඬලන්නේ නැතැයි කීසේක."},{"number":35,"verse":"උන්වහන්සේ ඔවුන්ට කථාකොට: පසුම්බියක්වත් මල්ලක්වත් වහන්වත් නැතුව මා ඔබ සැම යැවූ කල ඔබ සැමට කිසිවක් හිඟවීදැයි ඔවුන්ගෙන් ඇසූසේක. නැතැයි ඔව්හු කීවෝය."},{"number":36,"verse":"උන්වහන්සේ ඔවුන්ට කියනසේක්: නුමුත් දැන් පසුම්බියක් ඇත්තෙක් ඒක ගනීවා, එසේම මල්ලකුත් ගනීවා. කඩුවක් නැත්තා තමාගේ සළුව විකුණා, කඩුවක් මිලේට ගනීවා."},{"number":37,"verse":"මක්නිසාද ඔබ සැමට කියමි-උන්වහන්සේ අපරාධකාරයන් සමඟ ගණන්ගනු ලැබූසේකැයි ලියා තිබෙන මේ දේ මා කෙරෙහි සම්පූර්ණවිය යුතුය; මක්නිසාද මා ගැන ලියා තිබෙන දේ සම්පූර්ණවන්නේයයි කීසේක."},{"number":38,"verse":"ඔව්හු: ස්වාමිනි, බැලුව මැනව, කඩු දෙකක් මෙහි තිබේයයි කීවෝය. උන්වහන්සේද: ඇතැයි ඔවුන්ට කීසේක."},{"number":39,"verse":"( ගෙත්සෙමන) එවිට උන්වහන්සේ පිටත්ව, තමන්ගේ පුරුද්ද ලෙස ඔලීව කන්දට ගියසේක; ගෝලයොත් උන්වහන්සේ අනුව ගියෝය."},{"number":40,"verse":"උන්වහන්සේ ඒ ස්ථානයට පැමිණ සිටියදී කථාකොට: ඔබ සැම පරීක්ෂාවට නොපැමිණෙන ලෙස යාච්ඤා කරන්නැයි ඔවුන්ට කීසේක."},{"number":41,"verse":"ගලක් ගසන දුර පමණ උන්වහන්සේ ඔවුන්ගෙන් වෙන්වී, දණින් හිඳ යාච්ඤා කරමින්:"},{"number":42,"verse":"පියාණෙනි, ඔබ කැමතිසේක් නම්, මේ කුසලාන මාගෙන් පහකළ මැනව. එසේවී නුමුත් මාගේ කැමැත්ත නොව ඔබගේ කැමැත්ත වේවායි කීසේක."},{"number":43,"verse":"එකල ස්වර්ගයෙන් දේවදූතයෙක් උන්වහන්සේට පෙනී, උන්වහන්සේ ශක්තිමත්කළේය."},{"number":44,"verse":"උන්වහන්සේ මහත් වේදනා වින්දසේක් වඩා ඕනෑකමින් යාච්ඤාකළසේක. උන්වහන්සේගේ ඩාදියද මහත් ලේ බින්දු මෙන් බිම වැටුණේය."},{"number":45,"verse":"උන්වහන්සේ යාච්ඤාවෙන් නැගිට, ගෝලයන් ළඟට ඇවිත්, ඔවුන් ශෝකයෙන් නිදා ඉන්නවා දැක:"},{"number":46,"verse":"ඔබ සැම නිදා ඉන්නේ මක්නිසාද? පරීක්ෂාවට නොපැමිණෙන පිණිස නැගිට යාච්ඤාකරන්නැයි ඔවුන්ට කීසේක."},{"number":47,"verse":"( යේසුස්වහන්සේ අල්ලාගනු ලැබීම) උන්වහන්සේ කථාකරද්දීම, බලව, සමූහයක් ආවෝය; දොළොස්දෙනාගෙන් එක්කෙනෙක්වූ යූදස් කියන අයද ඔවුන්ට පෙරටුව ඇවිත් යේසුස්වහන්සේ සිඹින පිණිස උන්වහන්සේට ළංවුණේය."},{"number":48,"verse":"යේසුස්වහන්සේද: යූදස්, ඔබ සිඹීමකින් මනුෂ්‍ය පුත්‍රයා පාවා දෙනවාදැයි ඔහුට කීසේක."},{"number":49,"verse":"උන්වහන්සේ අවට සිටි අය පැමිණෙන්ට තිබෙන දේ දැක: ස්වාමිනි, කඩුවෙන් ගසමුදැයි උන්වහන්සේගෙන් ඇසුවෝය."},{"number":50,"verse":"ඔවුන්ගෙන් එක්තරා කෙනෙක් උත්තම පූජකයාගේ දාසයාට ගසා, ඔහුගේ දකුණු කන කපාදැමීය."},{"number":51,"verse":"නුමුත් යේසුස්වහන්සේ උත්තරදෙමින්: මෙපමණකට ඉඩදෙන්නය කියා, ඔහුගේ කන අතගා සුවකළසේක."},{"number":52,"verse":"යේසුස්වහන්සේ තමන්ට විරුද්ධව ආවාවූ නායක පූජකයන්ටද දේවමාළිගාවේ අධිපතීන්ටද වැඩිමහල්ලන්ටද කථාකොට: ඔබ සැම සොරෙකුට විරුද්ධව මෙන් කඩුමුගුරු රැගෙන ආවහුද?"},{"number":53,"verse":"දවස්පතා මා දේවමාළිගාවෙහි ඔබ සැම සමඟ සිටියදී ඔබ සැම මට විරුද්ධව අත් දිගුකළේ නැත. නුමුත් මෙය ඔබ සැමගේ පැයත් අන්ධකාරයේ බලයත්යයි කීසේක."},{"number":54,"verse":"( පේතෘස් විසින්: නාඳුනමියි කීම) ඔව්හු උන්වහන්සේ අල්ලාගෙන යන්නාහු, උත්තම පූජකයාගේ ගෙදරට ගෙනගියෝය."},{"number":55,"verse":"එහෙත් පේතෘස් ඈතින් පස්සේ ගියේය. ඔවුන් ශාලාව මැද ගිනි පත්තුකොට, එකතුව හිඳගෙනඋන් කල, පේතෘස් ඔවුන් මැද හිඳගත්තේය."},{"number":56,"verse":"එවිට එක් යෞවනියෙක් ඔහු ගිනි ළඟ ඉන්නවා දැක, ඔහු දෙස හොඳට බලා: මොහුත් ඔහු සමඟ සිටියේයයි කීවාය."},{"number":57,"verse":"නැත, ස්ත්‍රිය, මම ඔහු නාඳුනමියි ඔහු කීවේය."},{"number":58,"verse":"ස්වල්ප වේලාවකට පසු වෙන කෙනෙක් ඔහු දැක: ඔබත් ඔවුන්ගෙන් එක්කෙනෙක්යයි කීවේය. පේතෘස්ද: මනුෂ්‍යය, මම එසේ නොවෙමියි කීවේය."},{"number":59,"verse":"පැයකට පමණ පසු තවත් එක්කෙනෙක් කථාකොට සැබෑවටම මොහුත් ඔහු සමඟ සිටියේය. මක්නිසාද මොහු ගලීලෙයකැයි සැක නොකොට ස්ථිරලෙස කීවේය."},{"number":60,"verse":"පේතෘස්ද: මනුෂ්‍යය, ඔබ කියන දේ නොදනිමියි කීවේය. එකෙණෙහිම, ඔහු කථාකරද්දීම, කුකුළා හඬලීය."},{"number":61,"verse":"ස්වාමීන්වහන්සේ හැරී පේතෘස් දෙස බැලූසේක. පේතෘස්ද: අද කුකුළා හඬලන්ට පළමුවෙන් ඔහු නාඳුනමියි තුන් වරක් ඔබ මා ගැන කියන්නෙහියයි ස්වාමීන්වහන්සේ ඔහුට කී වචනය සිහිකොට,"},{"number":62,"verse":"පිටතට ගොස්, බලවත් දුකින් හැඬුවේය."},{"number":63,"verse":"එකල යේසුස්වහන්සේ අල්ලාගෙන සිටි මනුෂ්‍යයෝ උන්වහන්සේට කවටකම්කරමින්, පහර දුන්නෝය."},{"number":64,"verse":"ඔව්හු උන්වහන්සේගේ ඇස් බැඳ: ඔබට ගැසුවේ කවුදැයි දිවැසින් කියන්නැයි උන්වහන්සේට කීවෝය."},{"number":65,"verse":"ඔව්හු තවත් බොහෝ දේ උන්වහන්සේට විරුද්ධව කියමින්, උන්වහන්සේට අපහාසකළෝය."},{"number":66,"verse":"( යේසුස්වහන්සේ යුදෙව් මන්ත්‍රණ සභාව ඉදිරිපිට සිටීම) පහන්වූ කෙණෙහිම සෙනඟගේ වැඩිමහල්ලන්ගේ සභාව වන නායක පූජකයෝද ලියන්නෝද රැස්ව, තමුන්ගේ මන්ත්‍රණසභාව අභිමුඛයට උන්වහන්සේ ගෙනගොස්:"},{"number":67,"verse":"ඔබ ක්‍රිස්තුස් නම් අපට කියන්නැයි කීවෝය. උන්වහන්සේද: මා ඔබ සැමට කීවත් ඔබ සැම විශ්වාසකරන්නේ නැත;"},{"number":68,"verse":"මා ඔබ සැමගෙන් ඇසුවත් ඔබ සැම උත්තරදෙන්නේ නැත."},{"number":69,"verse":"නුමුත් මෙතැන් පටන් මනුෂ්‍ය පුත්‍රයා දෙවියන්වහන්සේගේ පරාක්‍රමයේ දකුණු පැත්තේ වැඩහිඳිනවා ඇතැයි ඔවුන්ට කීසේක."},{"number":70,"verse":"ඔවුන් සියල්ලෝ: එසේ නම් ඔබ දෙවියන්වහන්සේගේ පුත්‍රයාදැයි ඇසුවෝය. උන්වහන්සේද: ඒ මම බැවින් ඔබ සැම කියන්නහුයයි ඔවුන්ට කීසේක. ඔව්හුද: තවත් සාක්ෂි අපට කුමටද?"},{"number":71,"verse":"මක්නිසාද ඔහුගේම කටින් කියනවා අපිම ඇසීමුයයි කීවෝය."}]}