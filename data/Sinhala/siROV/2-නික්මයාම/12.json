{"bibleAbbr":"siROV","bookName":"නික්මයාම","bookEnglishName":"Exodus","chapterNumber":12,"verses":[{"number":1,"verse":"( පාස්කු මංගල්‍යය නියෝගකිරීම) ස්වාමීන්වහන්සේ මිසර දේශයේදී මෝසෙස් සහ ආරොන්ට කථාකොට:"},{"number":2,"verse":"මේ මාසය ඔබ සැමට මාසවල පටන්ගැන්ම වන්නේය. ඒක ඔබ සැමට අවුරුද්දේ පළමුවෙනි මාසය වන්නේය."},{"number":3,"verse":"ඔබ සැම ඉශ්‍රායෙල්ගේ මුළු සමුදාවට කථාකොට: මේ මාසේ දසවෙනි දිනදී ඔවුන්ගේ පියවරුන්ගේ පවුල් වශයෙන් පවුලකට බැටළු පැටවෙකු බැගින් එක එක අය බැටළු පැටවෙකු ගන්නේය."},{"number":4,"verse":"ඉදින් බැටළු පැටවෙකු කන්ට ගෙයි වැසියෝ මදිනම් ඔහුද ඔහුගේ ගේ ළඟ සිටින ඔහුගේ අසල්වාසියාද මිනිසුන්ගේ ගණන හැටියට එකෙකු ගන්නෝය; එක එක මනුෂ්‍යයා කන ප්‍රමාණයේ හැටියට බැටළු පැටවා සම්බන්ධව ගණන්කර ගනිත්වා."},{"number":5,"verse":"ඒ බැටළු පැටවා කැලලක් නැති අවුරුද්දක් වූ පිරිමි සතෙක් විය යුතුය. බැටළුවන්ගෙන් හෝ එළුවන්ගෙන් හෝ ඌ රැගෙන,"},{"number":6,"verse":"එම මාසේ දස සතර වෙනි දවස දක්වා තබාගන්න. එවිට ඉශ්‍රායෙල් සමූහයා වන මුළු සභාව සවස ඌ මරා,"},{"number":7,"verse":"ලෙයින් රැගෙන ඌ කන්නට යෙදෙන ගෙවල්වල උළුවහු කණු දෙකේද උඩ පඩිකඳේද ගාන්නෝය."},{"number":8,"verse":"ඔව්හු ගින්නෙන් පුළුස්සනලද ඒ මාංසයද මුහුන් නුමුසු රොටිද ඒ රාත්‍රියේදී කන්නෝය; තික්ත පලා සමඟ ඒවා කන්නෝය."},{"number":9,"verse":"එයින් අමුවෙන්වත් කිසිසේත් වතුරෙන් තම්බාවත් නොකා උගේ හිසද කකුල්ද අභ්‍යන්තර කොට්ඨාස සමඟ ගින්නෙන් පුළුස්සා කන්න."},{"number":10,"verse":"උදය දක්වා එයින් කිසිවක් ඉතුරු නොකරන්න; උදය දක්වා එයින් ඉතුරුවන ඒවා ගින්නෙන් දවන්න."},{"number":11,"verse":"ඔබ සැම ඒවා කෑ යුතු මෙසේය: ඔබ සැමගේ ඉඟටි බැඳ වහන් පය ලා සැරයටි අතින් ගෙන ඉක්මනින් කෑ යුතුය. ඒක ස්වාමීන්වහන්සේ ගේ පාස්කුවය. ( හෙවත්, පසුකර යාමේ මංගල්‍යය.)"},{"number":12,"verse":"මක්නිසාද ඒ රාත්‍රියේදී මිසර දේශය මැදින් යන්නෙමි, මිසර දේශයෙහි මනුෂ්‍යයන්ගේද සිව්පාවුන්ගේද සියලු කුලුඳුලන්ට පහරදෙන්නෙමි; මිසරයේ සියලු දෙවිවරුන්ට විරුද්ධව විනිශ්චයයන් ඉෂ්ටකරන්නෙමි. මම ස්වාමීන්වහන්සේ ය."},{"number":13,"verse":"ඒ ලේ ඔබ සැම සිටින ගෙවල්වල ඔබ සැම උදෙසා ලකුණක් පිණිස වන්නේය. මම ඒ ලේ දැක ඔබ සැම පසුකර යන්නෙමි, මා විසින් මිසර දේශයට පහරදෙන කල ඔබ සැම විනාශකිරීමට පීඩාවක් ඔබ සැම පිට නොවන්නේය."},{"number":14,"verse":"මේ දවස ඔබ සැමට සිහිවීම් උත්සවයක් පිණිස වන්නේය, ඔබ සැම එය ස්වාමීන්වහන්සේ ට මංගල්‍ය දවසක් කොට පවත්වන්න. එය ඔබ සැමගේ සියලු පරම්පරාවල නියෝගයකින් මංගල්‍යයක් කොට සෑමකල්හිම පවත්වාපල්ලා."},{"number":15,"verse":"සත් දවසක් ඔබ සැම මුහුන් නුමුසු රොටි කෑ යුතුය; ප්‍රථම දවසෙහිම ඔබ සැමගේ ගෙවලින් මුහුන් බැහැරකළ යුතුය. මක්නිසාද ප්‍රථම දවස පටන් සත්වෙනි දවස දක්වා මුහුන් මුසු රොටි කන කවරෙක් නුමුත් ඉශ්‍රායෙල් කෙරෙන් සිඳදමනු ලබන්නේය."},{"number":16,"verse":"පළමුවෙනි දවසේ ඔබ සැමට ශුද්ධවූ රැස්වීමක්ද සත්වෙනි දවසෙහිත් ශුද්ධවූ රැස්වීමක්ද වන්නේය; ඒ දවස්වල කිසි වැඩක් නොකළ යුතුය, එකිනෙකාගේ කෑම පිණිස උවමනා වැඩක් පමණක්ම කළ යුතුය."},{"number":17,"verse":"එසේ ඔබ සැම මුහුන් නුමුසු රොටි මංගල්‍යය පවත්වන්නහුය; මක්නිසාද ඒ දවසේදීම මම ඔබ සැමගේ සේනාවන් මිසර දේශයෙන් පිටතට ගෙනාවෙමි. එබැවින් ඔබ සැම මේ දවස ඔබ සැමගේ සියලු පරම්පරාවල නියෝගයකින් සෑම කල්හිම පවත්වන්නහුය."},{"number":18,"verse":"පළමුවෙනි මාසයේ දස සතරවෙනිදා සවස පටන් විසි එක්වෙනිදා සවස දක්වා මුහුන් නුමුසු රොටි කන්නහුය."},{"number":19,"verse":"සත් දවසක් ඔබ සැමගේ ගෙවල මුහුන් නොතිබිය යුතුය. මක්නිසාද විදේශියෙක් වේවා, දේශයෙහි උපන් කෙනෙක් වේවා, මුහුන් මුසු දේ කන කවරෙක් නුමුත් ඉශ්‍රායෙල් සභාවෙන් සිඳිනු ලබන්නේය."},{"number":20,"verse":"මුහුන් මුසු කිසිවක් නොකෑ යුතුය; ඔබ සැමගේ සියලු වාසස්ථානවල මුහුන් නුමුසු රොටි කෑ යුතුයයි කියවයි කීසේක."},{"number":21,"verse":"එවිට මෝසෙස් ඉශ්‍රායෙල්ගේ සියලු වැඩිමහල්ලන් කැඳවා: ඔබ සැමගේ පවුල්වල හැටියට බැටළු වස්සන් තෝරාගෙන පාස්කු මංගල්‍යය පිණිස මරන්න."},{"number":22,"verse":"හිසොප් මිටියක් ගෙන ඒක තැටියේ තිබෙන ලෙයෙහි ගල්වා තැටියෙහි තිබෙන ලෙයින් උළුවස්සේ උඩ පඩිකඳේද කණු දෙකේද ඉසින්න; ඔබ සැම අතරෙන් කිසිවෙක් උදය වන තුරු තමන් ගෙයි දොරකඩින් පිට නොයා යුතුය."},{"number":23,"verse":"මක්නිසාද ස්වාමීන්වහන්සේ මිසරවරුන්ට පහරදෙන පිණිස දේශය මැදින් යනසේක; උන්වහන්සේ උළුවස්සේ උඩ පඩිකඳේද කණු දෙකේද ලේ දුටු කල්හි දොරකඩ පසුකර යනසේක, ඔබ සැමට පහරදෙන පිණිස ඔබ සැමගේ ගෙවලට ඇතුල්වෙන්ට විනාශකයාට ඉඩ නොදෙනසේක."},{"number":24,"verse":"මේ දෙය ඔබටත් ඔබේ පුත්‍රයන්ටත් සදාකාලේටම නියෝගයක් කොට පවත්වන්න."},{"number":25,"verse":"තවද ස්වාමීන්වහන්සේ පොරොන්දුවූ ලෙස ඔබ සැමට දෙන්නාවූ දේශයට ඔබ සැම පැමිණි කල්හි මේ මෙහෙය පවත්වන්න."},{"number":26,"verse":"තවද මේ මෙහෙයේ අදහස කිමෙක්දැයි ඔබ සැමගේ දරුවන් ඔබ සැමගෙන් අසන කල:"},{"number":27,"verse":"ඒක නම් ස්වාමීන්වහන්සේ ගේ පාස්කුවය, උන්වහන්සේ මිසරවරුන්ට පහර දුන් කල මිසරයෙහි වූ ඉශ්‍රායෙල් පුත්‍රයන්ගේ ගෙවල් පසුකර ගොස් අපේ ගෙවල් ගළවාගත්සේකැයි කියයුතුයයි කීයේය. එවිට සෙනඟ හිස් නමා වැන්දෝය."},{"number":28,"verse":"ඉශ්‍රායෙල් පුත්‍රයෝ ගොස් එසේ කළෝය; ඔව්හු ස්වාමීන්වහන්සේ මෝසෙස් සහ ආරොන්ට අණ කළ ලෙසම කළෝය."},{"number":29,"verse":"( 10 වෙනි පීඩාව පැමිණවීම ඉශ්‍රායෙල්වරුන්ට යන්ට ඇරීම) තවද මධ්‍යම රාත්‍රියේදී ස්වාමීන්වහන්සේ , සිංහාසනය පිට හුන් ඵාරාවෝගේ කුලුඳුලා පටන් හිරගෙයි සිටි වහලාගේ කුලුඳුලා දක්වා මිසරයෙහි සියලු කුලුඳුලන්ටත් සිව්පාවුන්ගේ සියලු කුලුඳුලන්ටත් පහර දුන්සේක."},{"number":30,"verse":"ඵාරාවෝද ඔහුගේ සියලු මෙහෙකරුවෝද සියලු මිසරවරුද රාත්‍රියේ නැගුටුණෝය; මිසරයෙහි මහත් වැලපීමක් විය; මක්නිසාද මළ කෙනෙක් නැති ගෙයක් නොවීය."},{"number":31,"verse":"ඔහු රාත්‍රියේදී මෝසෙස්ද ආරොන්ද කැඳවා: නැගිට මාගේ සෙනඟ කෙරෙන් ඔබ සැමත් ඉශ්‍රායෙල් පුත්‍රයොත් නික්ම ගොස් ඔබ සැම කී ලෙස ස්වාමීන්වහන්සේ ට මෙහෙකරන්න."},{"number":32,"verse":"ඔබ සැම කී ලෙස ඔබ සැමගේ එළු බැටළු රැළවල්ද ගව රැළවල්ද රැගෙන යන්න; මටත් ආශීර්වාද කරන්නැයි කීවේය."},{"number":33,"verse":"මිසරවරු: අපි සියල්ලෝම මළ තැනැත්තෝ වමුව කියා සෙනඟ දේශයෙන් ඉක්මනින් යවන පිණිස ඔවුන්ට බලකළෝය."},{"number":34,"verse":"එබැවින් සෙනඟ තමන්ගේ අනාපු පිටි පිපෙන්ට පළමුවෙන් ඒවා අනන ඔරු තමන්ගේ ඇඳුම්වලින් ඔතා කරේ තබාගත්තෝය."},{"number":35,"verse":"ඉශ්‍රායෙල් පුත්‍රයෝ මෝසෙස්ගේ වචනය ලෙස කරමින් මිසරවරුන්ගෙන් රිදීබඩුත් රත්රන් බඩුත් වස්ත්‍රත් ඉල්ලා ගත්තෝය."},{"number":36,"verse":"ස්වාමීන්වහන්සේ මිසරවරුන්ගෙන් සෙනඟට කරුණාව ලබාදුන් බැවින් ඔව්හු ඔවුන් ඉල්ලූ දේ දුන්නෝය. මෙසේ ඔව්හු මිසරවරුන්ගේ වස්තුව ගත්තෝය."},{"number":37,"verse":"( ගමන පිටත්වීම) ඉශ්‍රායෙල් පුත්‍රයෝ රාමෙසෙස්හි සිට සුකොත්ට ගමන්කළෝය, බාලයන් හැර පයින් ගියාවූ පුරුෂයෝ සලක්ෂයක් පමණ වූවෝය."},{"number":38,"verse":"ඔවුන් සමඟ මිශ්‍ර සමූහයක්ද එළු බැටළු රැළවල් හා ගව රැළවල් යන සිව්පාවුන් රාශියක්ද ගියෝය."},{"number":39,"verse":"ඔවුන් මිසරයෙන් පන්නාදමනු ලැබ ප්‍රමාදවෙන්ට නොහැකිව සිටි නිසාත් තමන්ට කිසි ආහාරයක් පිළියෙළකරගන නොතිබුණු නිසාත් ඔව්හු මිසරයෙන් ගෙනාවාවූ නොපිපුණු අනාපු පිටිවලින් මුහුන් නුමුසු රොටි පිළිස්සුවෝය."},{"number":40,"verse":"මිසරයෙහි ඉශ්‍රායෙල් පුත්‍රයන් විසූ කාලය හාරසිය තිස් අවුරුද්දක්ය."},{"number":41,"verse":"තවද හාරසිය තිස් අවුරුද්ද කෙළවරවූ දවසේදීම ස්වාමීන්වහන්සේ ගේ සියලු සේනාවෝ මිසර දේශයෙන් පිටත්ව ගියෝය."},{"number":42,"verse":"ඒ රාත්‍රියෙහි ඔවුන් මිසර දේශයෙන් පිටතට ගෙනා බැවින් එය ස්වාමීන්වහන්සේ උදෙසා ඉතා සැලකිය යුතු රාත්‍රියක්ය. සියලු ඉශ්‍රායෙල් පුත්‍රයන් විසින් තමන්ගේ පරම්පරාවල ඉතා සැලකිය යුතු වූ ස්වාමීන්වහන්සේ ගේ රාත්‍රිය මේය."},{"number":43,"verse":"ස්වාමීන්වහන්සේ මෝසෙස් සහ ආරොන්ට කථාකොට: පාස්කු නියෝගය මේය. කිසි විදේශියෙක් එයින් නොකෑ යුතුය."},{"number":44,"verse":"එහෙත් ඒ ඒ මනුෂ්‍යයා විසින් මිලේට ගත් මෙහෙකරුවා ඔබ විසින් චර්මඡේද්‍යය කරනු ලැබූ පසු එයින් කන්නට ඔහුට පුළුවන."},{"number":45,"verse":"විදේශියෙක්ද කුලී වැඩ කරන කෙනෙක්ද එයින් නොකෑ යුතුය."},{"number":46,"verse":"එක ගෙදරකදීම එය කෑ යුතුය; ඔබ එහි මාංසයෙන් කිසිවක් ගෙයින් පිටත නොගෙනා යුතුය; ඔබ සැම එයින් කිසි ඇටයක්ද නොකැඩිය යුතුය."},{"number":47,"verse":"මුළු ඉශ්‍රායෙල් සභාව ඒක පවත්වනවා ඇත."},{"number":48,"verse":"විදේශියෙක් ඔබ සමඟ සිට ස්වාමීන්වහන්සේ ට පාස්කු මංගල්‍යය පවත්වන්ට කැමතිවීනම් ඔහුගේ සියලු පිරිමි චර්මඡේද්‍යයකරනු ලබත්වා, එවිට ඔහු ළංව ඒක පවත්වාවා; ඔහුද දේශයෙහි උපන් කෙනෙකු මෙන් වන්නේය. එහෙත් අචර්මඡේදිත කිසිවෙක් එයින් නොකන්නේය."},{"number":49,"verse":"දේශයෙහි උපන් තැනැත්තාටත් ඔබ සැම අතරෙහි විදේශීව සිටින්නාටත් එක ව්‍යවස්ථාවක් වන්නේයයි කීසේක."},{"number":50,"verse":"සියලු ඉශ්‍රායෙල් පුත්‍රයෝ මෙසේ කළෝය; ඔව්හු ස්වාමීන්වහන්සේ මෝසෙස් සහ ආරොන්ට අණකළ ලෙසම කළෝය."},{"number":51,"verse":"ඒ දවසේම ස්වාමීන්වහන්සේ ඉශ්‍රායෙල් පුත්‍රයන් ඔවුන්ගේ සේනාවල ප්‍රකාරයට මිසර දේශයෙන් පිටතට ගෙනාසේක."}]}