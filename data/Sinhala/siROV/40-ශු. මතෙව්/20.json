{"bibleAbbr":"siROV","bookName":"ශු. මතෙව්","bookEnglishName":"Matthew","chapterNumber":20,"verses":[{"number":1,"verse":"( මිදිවත්තේ වැඩකාරයන් ගැන උපමාව) මක්නිසාද තමාගේ මිදිවත්තට වැඩකාරයන් කුලියට ගන්නා පිණිස අලුයම පිටත්ව ගිය ගෙදර ස්වාමියෙකුට ස්වර්ගරාජ්‍යය සමානය."},{"number":2,"verse":"ඔහු දවසකට මස්සක් බැගින් දෙන ලෙස වැඩකාරයන් සමඟ පොරොන්දුව, තමාගේ මිදිවත්තට ඔවුන් යැවීය."},{"number":3,"verse":"ඔහු තුන්වෙනි පැය පමණේදීත් පිටත්ව ගොස්, වෙළඳාම්පළේ නිකම් සිටින තවත් අය දැක:"},{"number":4,"verse":"ඔබ සැමත් මිදිවත්තට යන්න, ලැබිය යුතු කුලිය ඔබ සැමට දෙමියි කීවේය. ඔව්හුද ගියෝය."},{"number":5,"verse":"නැවත ඔහු හවෙනි සහ නවවෙනි පැය පමණේදීත් පිටත්ව ගොස් එසේම කෙළේය."},{"number":6,"verse":"එකොළොස්වෙනි පැය පමණේදීත් පිටත්ව ගොස්, එහි තවත් අය සිටිනවා දැක: ඔබ සැම මෙතැන දවස මුළුල්ලේ නිකම් සිටින්නේ මක්නිසාදැයි ඔවුන්ගෙන් ඇසුවේය."},{"number":7,"verse":"කිසිවෙකු විසින් අප කුලියට නොගත් නිසායයි ඔව්හු කීවෝය. එවිට ඔහු: ඔබ සැමත් මිදිවත්තට යන්නැයි ඔවුන්ට කීවේය."},{"number":8,"verse":"සවස්වූ කල මිදිවත්තේ ස්වාමියා තමාගේ ගබඩාකාරයාට කථාකොට: වැඩකාරයන් කැඳවා අන්තිමයන්ගෙන් පටන්ගෙන පළමුවෙනියන් දක්වා ඔවුන්ට කුලිය දෙන්නැයි කීවේය."},{"number":9,"verse":"එවිට එකොළොස්වෙනි පැය පමණේදී කුලියට ගන්නාලද අය ඇවිත් එක එකා මස්සක් බැගින් ලැබුවෝය."},{"number":10,"verse":"පළමුවෙනියෝ ඇවිත්, තමුන්ට වැඩියෙන් ලැබේයයි සිතුවෝය; නුමුත් ඔව්හුද එක එකා මස්සක් බැගින්ම ලැබුවෝය."},{"number":11,"verse":"එය ලැබූ කල ඔව්හු ගෙදර ස්වාමියාට විරුද්ධව කොඳුරමින්:"},{"number":12,"verse":"මේ අන්තිමයෝ එක පැයක් පමණ වැඩකළෝය, නුමුත් ඔබ දවසේ බරත් අව්රස්නයත් දැරුවාවූ අපට ඔවුන් සමානකෙළෙහියයි කීවෝය."},{"number":13,"verse":"එහෙත් ඔහු ඔවුන්ගෙන් එක්කෙනෙකුට උත්තරදෙමින්: යහළුව, මා ඔබට අයුත්තක් කරනවා නොවේ. ඔබ මා සමඟ මස්සකට පොරොන්දුවුණා නොවේද?"},{"number":14,"verse":"ඔබ සන්තක දේ රැගෙන යන්න; ඔබට දුන් හැටියටම මේ අන්තිමයාටත් දෙන්ට කැමැත්තෙමි."},{"number":15,"verse":"මා සන්තක දෙයින් මාගේ කැමැත්ත කිරීම යුතු නැද්ද? මා යහපත් නිසා ඔබේ ඇස නපුරුදැයි කීවේය."},{"number":16,"verse":"මෙසේ අන්තිමයෝ ප්‍රථමයෝද ප්‍රථමයෝ අන්තිමයෝද වන්නෝයයි කීසේක."},{"number":17,"verse":"( යේසුස්වහන්සේ තුන්වෙනි වර තමන් මරණය ගැන කලින් කීම) යේසුස්වහන්සේ යෙරුසලමට යන කල ගෝලයන් දොළොස්දෙනා වෙන්කොටගෙන මගදී ඔවුන්ට කථාකොට:"},{"number":18,"verse":"අපි යෙරුසලමට යමුව; මනුෂ්‍ය පුත්‍රයා නායක පූජකයන්ටත් ලියන්නන්ටත් පාවාදෙනු ලබන්නේය; ඔව්හුද ඔහු මරණයට නියමකොට,"},{"number":19,"verse":"කවටකම්කිරීමටත් තැළීමටත් කුරුසියෙහි ඇණගැසීමටත් අන්‍යජාතීන්ට පාවාදෙන්නෝය. නුමුත් තුන්වෙනිදා ඔහු නැගුටුවනු ලබන්නේයයි කීසේක."},{"number":20,"verse":"( ලෞකික ගරුබුහුමන් පිළිබඳ ඉල්ලීමක්) එකල සෙබදීගේ පුත්‍රයන්ගේ මවු ඇගේ පුත්‍රයන් සමඟ උන්වහන්සේ ළඟට ඇවිත්, නමස්කාරකොට, වරයක් ඉල්ලුවාය."},{"number":21,"verse":"උන්වහන්සේ: ඔබට ඕනෑ කුමක්දැයි ඇගෙන් ඇසූසේක. ඈද: ඔබගේ රාජ්‍යයෙහිදී මේ මාගේ පුත්‍රයන් දෙදෙනාගෙන් එක්කෙනෙක් ඔබගේ දකුණු පැත්තේද එක්කෙනෙක් වම් පැත්තේද හිඳින්ට නියමකළ මැනවයි කීවාය."},{"number":22,"verse":"නුමුත් යේසුස්වහන්සේ උත්තර දෙමින්: ඔබ සැම ඉල්ලන්නේ කුමක්දැයි ඔබ සැම දන්නේ නැත. මා බොන්ට යන කුසලානෙන් බොන්ට ඔබ සැමට පුළුවන්දැයි ඇසූසේක. අපට පුළුවනැයි ඔව්හු උන්වහන්සේට කීවෝය."},{"number":23,"verse":"උන්වහන්සේ ඔවුන්ට කථාකොට: ඒකාන්තයෙන් ඔබ සැම මාගේ කුසලානෙන් බොන්නහුය. නුමුත් මාගේ දකුණු පැත්තේද වම් පැත්තේද ඉන්ට දීම මට අයිති නැත, එහෙත් මාගේ පියාණන් විසින් ඒවා යමෙකුට නියමකරනලද්දේද ඔවුන්ටයයි කීසේක."},{"number":24,"verse":"එවිට දසදෙන ඒ අසා ඒ සහෝදරයන් දෙදෙනා ගැන කිපුණෝය."},{"number":25,"verse":"( සැබෑ උතුම්කම) නුමුත් යේසුස්වහන්සේ ඔවුන් තමන් ළඟට කැඳවා: අන්‍යජාතීන්ගේ ආණ්ඩුකාරයින් ඔවුන් කෙරේ අධිපතිකම් කරන බවත් ඔවුන්ගේ උත්තමයන් ඔවුන් කෙරේ බලය පවත්වන බවත් ඔබ සැම දනිහුය."},{"number":26,"verse":"ඔබ සැම අතරේ එසේ නොවන්නේය. ඔබ සැම අතරේ යමෙක් උතුම්වෙන්ට කැමති නම් ඔහු ඔබ සැමගේ සේවකයා වන්නේය."},{"number":27,"verse":"ඔබ සැම අතරේ යමෙක් ප්‍රධානියා වෙන්ට කැමති නම් ඔහු ඔබ සැමගේ දාසයා වන්නේය."},{"number":28,"verse":"එසේම මනුෂ්‍ය පුත්‍රයා සේවය ලබන්ට නොව සේවයකරන්ටද බොහෝ දෙනෙක් උදෙසා මිදීමේ මිලයක් කොට තමන්ගේ ජීවිතය දෙන්ටද ආවේයයි කීසේක."},{"number":29,"verse":"( අන්ධයන් දෙදෙනෙකුගේ ඇස් පෑදවීම) ඔවුන් යෙරිකෝවෙන් පිටත්ව යන අතර මහත් සමූහයක් උන්වහන්සේ අනුව ගියෝය."},{"number":30,"verse":"පාර අද්දර ඉඳගනහුන් අන්ධයන් දෙදෙනෙක් යේසුස්වහන්සේ ඒ ළඟින් යන බව අසා: ස්වාමිනි, දාවිත්ගේ පුත්‍රය, අපට කරුණාකළ මැනවයි මොරගැසුවෝය."},{"number":31,"verse":"ඔවුන් නිශ්ශබ්දවන පිණිස සමූහයා ඔවුන්ට සැරකළෝය. නුමුත් ඔව්හු: ස්වාමිනි, දාවිත්ගේ පුත්‍රය, අපට කරුණාකළ මැනවයි වඩ වඩා මොරගැසුවෝය."},{"number":32,"verse":"යේසුස්වහන්සේ නැවතී ඔවුන් කැඳවා: මා විසින් ඔබ සැමට කුමක් කරනවාට කැමතිදැයි ඇසූසේක."},{"number":33,"verse":"ස්වාමිනි, අපේ ඇස් පහදනු ලැබීමටයයි ඔව්හු උන්වහන්සේට කීවෝය."},{"number":34,"verse":"යේසුස්වහන්සේ ඔවුන්ට අනුකම්පාකරමින්, ඔවුන්ගේ ඇස් අතගෑසේක. එවලේම ඔව්හු පෙනීම ලැබ උන්වහන්සේ අනුව ගියෝය."}]}