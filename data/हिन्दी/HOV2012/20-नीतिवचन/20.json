{"bibleAbbr":"HOV2012","bookName":"नीतिवचन","bookEnglishName":"Proverbs","chapterNumber":20,"verses":[{"number":1,"verse":"दाखमधु ठट्ठा करनेवाला और मदिरा हल्‍ला मचानेवाली है; जो कोई उसके कारण चूक करता है, वह बुद्धिमान नहीं।"},{"number":2,"verse":"राजा का भय दिखाना, सिंह का गरजना है; जो उस पर रोष करता, वह अपने प्राण का अपराधी होता है।"},{"number":3,"verse":"मुक़द्दमे से हाथ उठाना, पुरुष की महिमा ठहरती है; परन्तु सब मूढ़ झगड़ने को तैयार होते हैं।"},{"number":4,"verse":"आलसी मनुष्य शीत के कारण हल नहीं जोतता; इसलिये कटनी के समय वह भीख माँगता, और कुछ नहीं पाता।"},{"number":5,"verse":"मनुष्य के मन की युक्‍ति अथाह तो है, तौभी समझवाला मनुष्य उसको निकाल लेता है।"},{"number":6,"verse":"बहुत से मनुष्य अपनी कृपा का प्रचार करते हैं; परन्तु सच्‍चा पुरुष कौन पा सकता है?"},{"number":7,"verse":"धर्मी जो खराई से चलता रहता है, उसके पीछे उसके बाल-बच्‍चे धन्य होते हैं।"},{"number":8,"verse":"राजा जो न्याय के सिंहासन पर बैठा करता है, वह अपनी दृष्‍टि ही से सब बुराई को छाँट लेता है।"},{"number":9,"verse":"कौन कह सकता है कि मैं ने अपने हृदय को पवित्र किया; अथवा मैं पाप से शुद्ध हुआ हूँ?"},{"number":10,"verse":"घटते-बढ़ते बटखरे और घटते-बढ़ते नपुए इन दोनों से यहोवा घृणा करता है।"},{"number":11,"verse":"लड़का भी अपने कामों से पहिचाना जाता है, कि उसका काम पवित्र और सीधा है या नहीं।"},{"number":12,"verse":"सुनने के लिये कान और देखने के लिये जो आँखें हैं, उन दोनों को यहोवा ने बनाया है।"},{"number":13,"verse":"नींद से प्रीति न रख, नहीं तो दरिद्र हो जाएगा; आँखें खोल तब तू रोटी से तृप्‍त होगा।"},{"number":14,"verse":"मोल लेने के समय ग्राहक, “अच्छी नहीं, अच्छी नहीं” कहता है; परन्तु चले जाने पर बड़ाई करता है।"},{"number":15,"verse":"सोना और बहुत से मूँगे तो हैं; परन्तु ज्ञान की बातें अनमोल मणि ठहरी हैं।"},{"number":16,"verse":"जो अनजाने का उत्तरदायी हुआ उसका कपड़ा, और जो पराए का उत्तरदायी हुआ उससे बंधक की वस्तु ले रख।"},{"number":17,"verse":"चोरी-छिपे की रोटी मनुष्य को मीठी तो लगती है, परन्तु बाद में उसका मुँह कंकड़ों से भर जाता है।"},{"number":18,"verse":"सब कल्पनाएँ सम्मति ही से स्थिर होती हैं; और युक्‍ति के साथ युद्ध करना चाहिये।"},{"number":19,"verse":"जो लुतराई करता फिरता है वह भेद प्रगट करता है; इसलिये बकवादी से मेल जोल न रखना।"},{"number":20,"verse":"जो अपने माता-पिता को कोसता, उसका दिया बुझ जाता, और घोर अन्धकार हो जाता है।"},{"number":21,"verse":"जो भाग पहले उतावली से मिलता है, अन्त में उस पर आशीष नहीं होती।"},{"number":22,"verse":"मत कह, “मैं बुराई का बदला लूँगा;” वरन् यहोवा की बाट जोहता रह, वह तुझ को छुड़ाएगा।"},{"number":23,"verse":"घटते-बढ़ते बटखरों से यहोवा घृणा करता है, और छल का तराजू अच्छा नहीं।"},{"number":24,"verse":"मनुष्य का मार्ग यहोवा की ओर से ठहराया जाता है; आदमी कैसे अपना चलना समझ सके?"},{"number":25,"verse":"जो मनुष्य बिना विचारे किसी वस्तु को पवित्र ठहराए, और जो मन्नत मानकर पूछपाछ करने लगे, वह फन्दे में फँसेगा।"},{"number":26,"verse":"बुद्धिमान राजा दुष्‍टों को फटकता है, और उन पर दाँवने का पहिया चलवाता है।"},{"number":27,"verse":"मनुष्य की आत्मा यहोवा का दीपक है; वह मन की सब बातों की खोज करता है।"},{"number":28,"verse":"राजा की रक्षा कृपा और सच्‍चाई के कारण होती है, और कृपा करने से उसकी गद्दी संभलती है।"},{"number":29,"verse":"जवानों का गौरव उनका बल है, परन्तु बूढ़ों की शोभा उनके पक्‍के बाल हैं।"},{"number":30,"verse":"चोट लगने से जो घाव होते हैं, वह बुराई दूर करते हैं; और मार खाने से हृदय निर्मल हो जाता है।"}]}