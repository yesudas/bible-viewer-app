{"bibleAbbr":"HOV2012","bookName":"नीतिवचन","bookEnglishName":"Proverbs","chapterNumber":16,"verses":[{"number":1,"verse":"मन की युक्‍ति मनुष्य के वश में रहती है, परन्तु मुँह से कहना यहोवा की ओर से होता है।"},{"number":2,"verse":"मनुष्य का सारा चालचलन अपनी दृष्‍टि में पवित्र ठहरता है, परन्तु यहोवा मन को तौलता है।"},{"number":3,"verse":"अपने कामों को यहोवा पर डाल दे, इस से तेरी कल्पनाएँ सिद्ध होंगी।"},{"number":4,"verse":"यहोवा ने सब वस्तुएँ विशेष उद्देश्य के लिये बनाई हैं, वरन् दुष्‍ट को भी विपत्ति भोगने के लिये बनाया है।"},{"number":5,"verse":"सब मन के घमण्डियों से यहोवा घृणा करता है; मैं दृढ़ता से कहता हूँ, ऐसे लोग निर्दोष न ठहरेंगे।"},{"number":6,"verse":"अधर्म का प्रायश्‍चित्त कृपा, और सच्‍चाई से होता है, और यहोवा के भय मानने के द्वारा मनुष्य बुराई करने से बच जाते हैं।"},{"number":7,"verse":"जब किसी का चालचलन यहोवा को भावता है, तब वह उसके शत्रुओं का भी उस से मेल कराता है।"},{"number":8,"verse":"अन्याय के बड़े लाभ से, न्याय से थोड़ा ही प्राप्‍त करना उत्तम है।"},{"number":9,"verse":"मनुष्य मन में अपने मार्ग पर विचार करता है, परन्तु यहोवा ही उसके पैरों को स्थिर करता है।"},{"number":10,"verse":"राजा के मुँह से दैवीवाणी निकलती है, न्याय करने में उससे चूक नहीं होती।"},{"number":11,"verse":"सच्‍चा तराजू और पलड़े यहोवा की ओर से होते हैं, थैली में जितने बटखरे हैं, सब उसी के बनवाए हुए हैं।"},{"number":12,"verse":"दुष्‍टता करना राजाओं के लिये घृणित काम है, क्योंकि उनकी गद्दी धर्म ही से स्थिर रहती है।"},{"number":13,"verse":"धर्म की बात बोलनेवालों से राजा प्रसन्न होता है, और जो सीधी बातें बोलता है, उससे वह प्रेम रखता है।"},{"number":14,"verse":"राजा का क्रोध मृत्यु के दूत के समान है, परन्तु बुद्धिमान मनुष्य उसको ठण्डा करता है।"},{"number":15,"verse":"राजा के मुख की चमक में जीवन रहता है, और उसकी प्रसन्नता बरसात के अन्त की घटा के समान होती है।"},{"number":16,"verse":"बुद्धि की प्राप्‍ति चोखे सोने से क्या ही उत्तम है! और समझ की प्राप्‍ति चाँदी से बढ़कर योग्य है।"},{"number":17,"verse":"बुराई से हटना सीधे लोगों के लिये राजमार्ग है, जो अपने चालचलन की चौकसी करता, वह अपने प्राण की भी रक्षा करता है।"},{"number":18,"verse":"विनाश से पहले गर्व, और ठोकर खाने से पहले घमण्ड आता है।"},{"number":19,"verse":"घमण्डियों के संग लूट बाँट लेने से, दीन लोगों के संग नम्र भाव से रहना उत्तम है।"},{"number":20,"verse":"जो वचन पर मन लगाता, वह कल्याण पाता है, और जो यहोवा पर भरोसा रखता, वह धन्य होता है।"},{"number":21,"verse":"जिसके हृदय में बुद्धि है, वह समझवाला कहलाता है, और मधुर वाणी के द्वारा ज्ञान बढ़ता है।"},{"number":22,"verse":"जिसके पास बुद्धि है, उसके लिये वह जीवन का सोता है, परन्तु मूढ़ों को शिक्षा देना मूढ़ता ही होती है।"},{"number":23,"verse":"बुद्धिमान का मन उसके मुँह पर भी बुद्धिमानी प्रगट करता है, और उसके वचन में विद्या रहती है।"},{"number":24,"verse":"मनभावने वचन मधुभरे छत्ते के समान प्राणों को मीठे लगते, और हड्डियों को हरी-भरी करते हैं।"},{"number":25,"verse":"ऐसा भी मार्ग है, जो मनुष्य को सीधा जान पड़ता है, परन्तु उसके अन्त में मृत्यु ही मिलती है।"},{"number":26,"verse":"परिश्रमी की लालसा उसके लिये परिश्रम करती है, उसकी भूख उसको उभारती रहती है।"},{"number":27,"verse":"अधर्मी मनुष्य बुराई की युक्‍ति निकालता है, और उसके वचनों से आग लग जाती है।"},{"number":28,"verse":"टेढ़ा मनुष्य बहुत झगड़े को उठाता है, और कानाफूसी करनेवाला परम मित्रों में भी फूट करा देता है।"},{"number":29,"verse":"उपद्रवी मनुष्य अपने पड़ोसी को फुसलाकर कुमार्ग पर चलाता है।"},{"number":30,"verse":"आँख मूँदनेवाला छल की कल्पनाएँ करता है, और ओंठ दबानेवाला बुराई करता है।"},{"number":31,"verse":"पके बाल शोभायमान मुकुट ठहरते हैं; वे धर्म के मार्ग पर चलने से प्राप्‍त होते हैं।"},{"number":32,"verse":"विलम्ब से क्रोध करना वीरता से, और अपने मन को वश में रखना, नगर को जीत लेने से उत्तम है।"},{"number":33,"verse":"चिट्ठी डाली जाती तो है, परन्तु उसका निकलना यहोवा ही की ओर से होता है।"}]}