{"bibleAbbr":"HOV2012","bookName":"लूका","bookEnglishName":"Luke","chapterNumber":1,"verses":[{"number":1,"verse":"बहुतों ने उन बातों का जो हमारे बीच में बीती हैं, इतिहास लिखने में हाथ लगाया है,"},{"number":2,"verse":"जैसा कि उन्होंने जो पहले ही से इन बातों के देखनेवाले और वचन के सेवक थे, हम तक पहुँचाया।"},{"number":3,"verse":"इसलिये, हे श्रीमान् थियुफिलुस, मुझे भी यह उचित मालूम हुआ कि उन सब बातों का सम्पूर्ण हाल आरम् भ से ठीक-ठीक जाँच करके, उन्हें तेरे लिये क्रमानुसार लिखूँ"},{"number":4,"verse":"ताकि तू यह जान ले कि वे बातें जिनकी तू ने शिक्षा पाई है, कैसी अटल हैं।"},{"number":5,"verse":"यहूदिया के राजा हेरोदेस के समय अबिय्याह के दल में जकरयाह नाम का एक याजक था, और उसकी पत्नी हारून के वंश की थी जिसका नाम इलीशिबा था।"},{"number":6,"verse":"वे दोनों परमेश्‍वर के सामने धर्मी थे, और प्रभु की सारी आज्ञाओं और विधियों पर निर्दोष चलनेवाले थे।"},{"number":7,"verse":"उनके कोई भी सन्तान न थी, क्योंकि इलीशिबा बाँझ थी, और वे दोनों बूढ़े थे।"},{"number":8,"verse":"जब वह अपने दल की पारी पर परमेश्‍वर के सामने याजक का काम करता था,"},{"number":9,"verse":"तो याजकों की रीति के अनुसार उसके नाम पर चिट्ठी निकली कि प्रभु के मन्दिर में जाकर धूप जलाए।"},{"number":10,"verse":"धूप जलाने के समय लोगों की सारी मण्डली बाहर प्रार्थना कर रही थी।"},{"number":11,"verse":"उस समय प्रभु का एक स्वर्गदूत धूप की वेदी की दाहिनी ओर खड़ा हुआ उसको दिखाई दिया।"},{"number":12,"verse":"जकरयाह देखकर घबराया और उस पर बड़ा भय छा गया।"},{"number":13,"verse":"परन्तु स्वर्गदूत ने उससे कहा, “हे जकरयाह, भयभीत न हो, क्योंकि तेरी प्रार्थना सुन ली गई है; और तेरी पत्नी इलीशिबा से तेरे लिये एक पुत्र उत्पन्न होगा, और तू उसका नाम यूहन्ना रखना।"},{"number":14,"verse":"तुझे आनन्द और हर्ष होगा : और बहुत लोग उसके जन्म के कारण आनन्दित होंगे,"},{"number":15,"verse":"क्योंकि वह प्रभु के सामने महान् होगा; और दाखरस और मदिरा कभी न पीएगा; और अपनी माता के गर्भ ही से पवित्र आत्मा से परिपूर्ण हो जाएगा;"},{"number":16,"verse":"और इस्राएलियों में से बहुतेरों को उनके प्रभु परमेश्‍वर की ओर फेरेगा।"},{"number":17,"verse":"वह एलिय्याह की आत्मा और सामर्थ्य में हो कर उसके आगे आगे चलेगा कि पितरों का मन बाल-बच्‍चों की ओर फेर दे; और आज्ञा न माननेवालों को धर्मियों की समझ पर लाए; और प्रभु के लिये एक योग्य प्रजा तैयार करे। ”"},{"number":18,"verse":"जकरयाह ने स्वर्गदूत से पूछा, “यह मैं कैसे जानूँ? क्योंकि मैं तो बूढ़ा हूँ; और मेरी पत्नी भी बूढ़ी हो गई है।”"},{"number":19,"verse":"स्वर्गदूत ने उसको उत्तर दिया, “मैं जिब्राईल हूँ, जो परमेश्‍वर के सामने खड़ा रहता हूँ; और मैं तुझ से बातें करने और तुझे यह सुसमाचार सुनाने को भेजा गया हूँ।"},{"number":20,"verse":"देख, जिस दिन तक ये बातें पूरी न हो लें, उस दिन तक तू मौन रहेगा और बोल न सकेगा, इसलिये कि तू ने मेरी बातों की जो अपने समय पर पूरी होंगी, प्रतीति न की।”"},{"number":21,"verse":"लोग जकरयाह की बाट देखते रहे और अचम्भा करने लगे कि उसे मन्दिर में इतनी देर क्यों लगी।"},{"number":22,"verse":"जब वह बाहर आया, तो उनसे बोल न सका : अत: वे जान गए कि उसने मन्दिर में कोई दर्शन पाया है; और वह उनसे संकेत करता रहा, और गूँगा रह गया।"},{"number":23,"verse":"जब उस की सेवा के दिन पूरे हुए, तो वह अपने घर चला गया।"},{"number":24,"verse":"इन दिनों के बाद उसकी पत्नी इलीशिबा गर्भवती हुई; और पाँच महीने तक अपने आप को यह कह के छिपाए रखा,"},{"number":25,"verse":"“मनुष्यों में मेरा अपमान दूर करने के लिये, प्रभु ने इन दिनों में कृपादृष्‍टि करके मेरे लिये ऐसा किया है।”"},{"number":26,"verse":"छठवें महीने में परमेश्‍वर की ओर से जिब्राईल स्वर्गदूत, गलील के नासरत नगर में,"},{"number":27,"verse":"एक कुँवारी के पास भेजा गया जिसकी मंगनी यूसुफ नामक दाऊद के घराने के एक पुरुष से हुई थी : उस कुँवारी का नाम मरियम था।"},{"number":28,"verse":"स्वर्गदूत ने उसके पास भीतर आकर कहा, “आनन्द और जय तेरी हो, जिस पर ईश्‍वर का अनुग्रह हुआ है! प्रभु तेरे साथ है!”"},{"number":29,"verse":"वह उस वचन से बहुत घबरा गई, और सोचने लगी कि यह किस प्रकार का अभिवादन है?"},{"number":30,"verse":"स्वर्गदूत ने उससे कहा, “हे मरियम, भयभीत न हो, क्योंकि परमेश्‍वर का अनुग्रह तुझ पर हुआ है।"},{"number":31,"verse":"देख, तू गर्भवती होगी, और तेरे एक पुत्र उत्पन्न होगा; तू उसका नाम यीशु रखना।"},{"number":32,"verse":"वह महान् होगा और परमप्रधान का पुत्र कहलाएगा; और प्रभु परमेश्‍वर उसके पिता दाऊद का सिंहासन उसको देगा,"},{"number":33,"verse":"और वह याकूब के घराने पर सदा राज्य करेगा; और उसके राज्य का अन्त न होगा। ”"},{"number":34,"verse":"मरियम ने स्वर्गदूत से कहा, “यह कैसे होगा। मैं तो पुरुष को जानती ही नहीं।”"},{"number":35,"verse":"स्वर्गदूत ने उसको उत्तर दिया, “पवित्र आत्मा तुझ पर उतरेगा, और परमप्रधान की सामर्थ्य तुझ पर छाया करेगी; इसलिये वह पवित्र जो उत्पन्न होनेवाला है, परमेश्‍वर का पुत्र कहलाएगा।"},{"number":36,"verse":"और देख, तेरी कुटुम्बिनी इलीशिबा के भी बुढ़ापे में पुत्र होने वाला है, यह उसका, जो बाँझ कहलाती थी छठवाँ महीना है।"},{"number":37,"verse":"क्योंकि जो वचन परमेश्‍वर की ओर से होता है वह प्रभावरहित नहीं होता ।”"},{"number":38,"verse":"मरियम ने कहा, “देख, मैं प्रभु की दासी हूँ, मुझे तेरे वचन के अनुसार हो।” तब स्वर्गदूत उसके पास से चला गया।"},{"number":39,"verse":"उन दिनों में मरियम उठकर शीघ्र ही पहाड़ी देश में यहूदा के एक नगर को गई,"},{"number":40,"verse":"और जकरयाह के घर में जाकर इलीशिबा को नमस्कार किया।"},{"number":41,"verse":"ज्योंही इलीशिबा ने मरियम का नमस्कार सुना, त्योंही बच्‍चा उसके पेट में उछला, और इलीशिबा पवित्र आत्मा से परिपूर्ण हो गई।"},{"number":42,"verse":"और उसने बड़े शब्द से पुकार कर कहा, “तू स्त्रियों में धन्य है, और तेरे पेट का फल धन्य है!"},{"number":43,"verse":"यह अनुग्रह मुझे कहाँ से हुआ कि मेरे प्रभु की माता मेरे पास आई?"},{"number":44,"verse":"देख, ज्योंही तेरे नमस्कार का शब्द मेरे कानों में पड़ा, त्योंही बच्‍चा मेरे पेट में आनन्द से उछल पड़ा।"},{"number":45,"verse":"धन्य है वह जिस ने विश्‍वास किया कि जो बातें प्रभु की ओर से उससे कही गईं, वे पूरी होंगी!”"},{"number":46,"verse":"तब मरियम ने कहा, “मेरा प्राण प्रभु की बड़ाई करता है"},{"number":47,"verse":"और मेरी आत्मा मेरे उद्धार करनेवाले परमेश्‍वर से आनन्दित हुई,"},{"number":48,"verse":"क्योंकि उसने अपनी दासी की दीनता पर दृष्‍टि की है; इसलिये देखो, अब से सब युग-युग के लोग मुझे धन्य कहेंगे,"},{"number":49,"verse":"क्योंकि उस शक्‍तिमान ने मेरे लिये बड़े— बड़े काम किए हैं। उसका नाम पवित्र है,"},{"number":50,"verse":"और उसकी दया उन पर, जो उससे डरते हैं, पीढ़ी से पीढ़ी तक बनी रहती है।"},{"number":51,"verse":"उसने अपना भुजबल दिखाया, और जो अपने आप को बड़ा समझते थे, उन्हें तितर-बितर किया।"},{"number":52,"verse":"उसने बलवानों को उनके सिंहासनों से गिरा दिया; और दीनों को ऊँचा किया।"},{"number":53,"verse":"उसने भूखों को अच्छी वस्तुओं से तृप्‍त किया, और धनवानों को छूछे हाथ निकाल दिया।"},{"number":54,"verse":"उसने अपने सेवक इस्राएल को सम्भाल लिया कि अपनी उस दया को स्मरण करे,"},{"number":55,"verse":"जो अब्राहम और उसके वंश पर सदा रहेगी,"},{"number":56,"verse":"मरियम लगभग तीन महीने उसके साथ रहकर अपने घर लौट गई।"},{"number":57,"verse":"तब इलीशिबा के प्रसव का समय पूरा हुआ, और उसने पुत्र को जन्म दिया।"},{"number":58,"verse":"उसके पड़ोसियों और कुटुम्बियों ने यह सुन कर कि प्रभु ने उस पर बड़ी दया की है, उसके साथ आनन्द मनाया,"},{"number":59,"verse":"और ऐसा हुआ कि आठवें दिन वे बालक का खतना करने आए और उसका नाम उसके पिता के नाम पर जकरयाह रखने लगे।"},{"number":60,"verse":"इस पर उसकी माता ने उत्तर दिया, “नहीं; वरन् उसका नाम यूहन्ना रखा जाए।”"},{"number":61,"verse":"उन्होंने उससे कहा, “तेरे कुटुम्ब में किसी का यह नाम नहीं!”"},{"number":62,"verse":"तब उन्होंने उसके पिता से संकेत करके पूछा कि तू उसका नाम क्या रखना चाहता है?"},{"number":63,"verse":"उसने लिखने की पट्टी मँगाकर लिख दिया, “उसका नाम यूहन्ना है,” और सभों को आश्‍चर्य हुआ।"},{"number":64,"verse":"तब उसका मुँह और जीभ तुरन्त खुल गई; और वह बोलने और परमेश्‍वर का धन्यवाद करने लगा।"},{"number":65,"verse":"उसके आस पास के सब रहनेवालों पर भय छा गया; और उन सब बातों की चर्चा यहूदिया के सारे पहाड़ी देश में फैल गई,"},{"number":66,"verse":"और सब सुननेवालों ने अपने-अपने मन में विचार करके कहा, “यह बालक कैसा होगा?” क्योंकि प्रभु का हाथ उसके साथ था।"},{"number":67,"verse":"उसका पिता जकरयाह पवित्र आत्मा से परिपूर्ण हो गया, और भविष्यद्वाणी करने लगा :"},{"number":68,"verse":"“प्रभु इस्राएल का परमेश्‍वर धन्य हो, क्योंकि उसने अपने लोगों पर दृष्‍टि की और उनका छुटकारा किया है,"},{"number":69,"verse":"और अपने सेवक दाऊद के घराने में हमारे लिये एक उद्धार का सींग निकाला,"},{"number":70,"verse":"(जैसा उसने अपने पवित्र भविष्यद्वक्‍ताओं के द्वारा जो जगत के आदि से होते आए हैं, कहा था,)"},{"number":71,"verse":"अर्थात् हमारे शत्रुओं से, और हमारे सब बैरियों के हाथ से हमारा उद्धार किया है,"},{"number":72,"verse":"कि हमारे बाप-दादों पर दया करके अपनी पवित्र वाचा का स्मरण करे,"},{"number":73,"verse":"और वह शपथ जो उसने हमारे पिता अब्राहम से खाई थी,"},{"number":74,"verse":"कि वह हमें यह देगा कि हम अपने शत्रुओं के हाथ से छूटकर,"},{"number":75,"verse":"उसके सामने पवित्रता और धार्मिकता से जीवन भर निडर रहकर उसकी सेवा करते रहें।"},{"number":76,"verse":"और तू हे बालक, परमप्रधान का भविष्यद्वक्‍ता कहलाएगा, क्योंकि तू प्रभु का मार्ग तैयार करने के लिये उसके आगे-आगे चलेगा,"},{"number":77,"verse":"कि उसके लोगों को उद्धार का ज्ञान दे, जो उनके पापों की क्षमा से प्राप्‍त होता है।"},{"number":78,"verse":"यह हमारे परमेश्‍वर की उसी बड़ी करुणा से होगा; जिसके कारण ऊपर से हम पर भोर का प्रकाश उदय होगा,"},{"number":79,"verse":"कि अन्धकार और मृत्यु की छाया में बैठनेवालों को ज्योति दे, और हमारे पाँवों को कुशल के मार्ग में सीधे चलाए।”"},{"number":80,"verse":"और वह बालक बढ़ता और आत्मा में बलवन्त होता गया, और इस्राएल पर प्रगट होने के दिन तक जंगलों में रहा।"}]}