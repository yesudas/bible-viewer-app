{"bibleAbbr":"HOV2012","bookName":"भजन संहिता","bookEnglishName":"Psalms","chapterNumber":48,"verses":[{"number":1,"verse":"गीत। भजन। कोरहवंशियों का। हमारे परमेश्‍वर के नगर में, और अपने पवित्र पर्वत पर यहोवा महान् और अति स्तुति के योग्य है!"},{"number":2,"verse":"सिय्योन पर्वत ऊँचाई में सुन्दर और सारी पृथ्वी के हर्ष का कारण है, राजाधिराज का नगर उत्तरी सिरे पर है।"},{"number":3,"verse":"उसके महलों में परमेश्‍वर ऊँचा गढ़ माना गया है।"},{"number":4,"verse":"क्योंकि देखो, राजा लोग इकट्ठे हुए, वे एक संग आगे बढ़ गए।"},{"number":5,"verse":"उन्होंने आप ही देखा और देखते ही विस्मित हुए, वे घबराकर भाग गए।"},{"number":6,"verse":"वहाँ कँपकँपी ने उनको आ पकड़ा, और ज़च्‍चा की सी पीड़ाएँ उन्हें होने लगी।"},{"number":7,"verse":"तू पूर्वी वायु से तर्शीश के जहाजों को तोड़ डालता है।"},{"number":8,"verse":"सेनाओं के यहोवा के नगर में, अपने परमेश्‍वर के नगर में, जैसा हम ने सुना था, वैसा देखा भी है; परमेश्‍वर उसको सदा दृढ़ और स्थिर रखेगा। (सेला)"},{"number":9,"verse":"हे परमेश्‍वर, हम ने तेरे मन्दिर के भीतर तेरी करुणा पर ध्यान किया है।"},{"number":10,"verse":"हे परमेश्‍वर, तेरे नाम के योग्य तेरी स्तुति पृथ्वी की छोर तक होती है। तेरा दाहिना हाथ धर्म से भरा है;"},{"number":11,"verse":"तेरे न्याय के कामों के कारण सिय्योन पर्वत आनन्द करे, और यहूदा के नगर की पुत्रियाँ मगन हों!"},{"number":12,"verse":"सिय्योन के चारों ओर चलो, और उसकी परिक्रमा करो, उसके गुम्मटों को गिन लो,"},{"number":13,"verse":"उसकी शहरपनाह पर दृष्‍टि लगाओ, उसके महलों को ध्यान से देखो; जिससे कि तुम आनेवाली पीढ़ी के लोगों से इस बात का वर्णन कर सको।"},{"number":14,"verse":"क्योंकि यह परमेश्‍वर सदा सर्वदा हमारा परमेश्‍वर है, वह मृत्यु तक हमारी अगुवाई करेगा।"}]}