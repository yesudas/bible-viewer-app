{"bibleAbbr":"HOV2012","bookName":"भजन संहिता","bookEnglishName":"Psalms","chapterNumber":102,"verses":[{"number":1,"verse":"दीन जन की उस समय की प्रार्थना जब वह दु:ख का मारा अपने शोक की बातें यहोवा के सामने खोलकर कहता हो हे यहोवा, मेरी प्रार्थना सुन; मेरी दोहाई तुझ तक पहुँचे!"},{"number":2,"verse":"मेरे संकट के दिन अपना मुख मुझ से न छिपा ले; अपना कान मेरी ओर लगा; जिस समय मैं पुकारूँ, उसी समय फुर्ती से मेरी सुन ले।"},{"number":3,"verse":"क्योंकि मेरे दिन धूएँ के समान उड़े जाते हैं, और मेरी हड्डियाँ लुकटी के समान जल गई हैं।"},{"number":4,"verse":"मेरा मन झुलसी हुई घास के समान सूख गया है; और मैं अपनी रोटी खाना भूल जाता हूँ।"},{"number":5,"verse":"कराहते कराहते मेरा चमड़ा हड्डियों में सट गया है।"},{"number":6,"verse":"मैं जंगल के धनेस के समान हो गया हूँ, मैं उजड़े स्थानों के उल्‍लू के समान बन गया हूँ।"},{"number":7,"verse":"मैं पड़ा पड़ा जागता रहता हूँ और गौरे के समान हो गया हूँ जो छत के ऊपर अकेला बैठता है।"},{"number":8,"verse":"मेरे शत्रु लगातार मेरी नामधराई करते हैं, जो मेरे विरोध की धुन में बावले हो रहे हैं, वे मेरा नाम लेकर शपथ खाते हैं।"},{"number":9,"verse":"क्योंकि मैं ने रोटी के समान राख खाई और आँसू मिलाकर पानी पीता हूँ।"},{"number":10,"verse":"यह तेरे क्रोध और कोप के कारण हुआ है, क्योंकि तू ने मुझे उठाया, और फिर फेंक दिया है।"},{"number":11,"verse":"मेरी आयु ढलती हुई छाया के समान है; और मैं आप घास के समान सूख चला हूँ।"},{"number":12,"verse":"परन्तु हे यहोवा, तू सदैव विराजमान रहेगा; और जिस नाम से तेरा स्मरण होता है, वह पीढ़ी से पीढ़ी तक बना रहेगा।"},{"number":13,"verse":"तू उठकर सिय्योन पर दया करेगा; क्योंकि उस पर अनुग्रह करने का ठहराया हुआ समय आ पहुँचा है।"},{"number":14,"verse":"क्योंकि तेरे दास उसके पत्थरों को चाहते हैं, और उसकी धूल पर तरस खाते हैं।"},{"number":15,"verse":"इसलिये जाति-जाति यहोवा के नाम का भय मानेंगी, और पृथ्वी के सब राजा तेरे प्रताप से डरेंगे।"},{"number":16,"verse":"क्योंकि यहोवा ने सिय्योन को फिर बसाया है, और वह अपनी महिमा के साथ दिखाई देता है;"},{"number":17,"verse":"वह लाचार की प्रार्थना की ओर मुँह करता है, और उनकी प्रार्थना को तुच्छ नहीं जानता।"},{"number":18,"verse":"यह बात आनेवाली पीढ़ी के लिये लिखी जाएगी, और एक जाति जो सिरजी जाएगी वही याह की स्तुति करेगी।"},{"number":19,"verse":"क्योंकि यहोवा ने अपने ऊँचे और पवित्रस्थान से दृष्‍टि करके स्वर्ग से पृथ्वी की ओर देखा है,"},{"number":20,"verse":"ताकि बन्दियों का कराहना सुने, और घात होनेवालों के बन्धन खोले;"},{"number":21,"verse":"और सिय्योन में यहोवा के नाम का वर्णन किया जाए, और यरूशलेम में उसकी स्तुति की जाए;"},{"number":22,"verse":"यह उस समय होगा जब देश देश, और राज्य राज्य के लोग यहोवा की उपासना करने को इकट्ठा होंगे।"},{"number":23,"verse":"उसने मुझे जीवन यात्रा में दु:ख देकर, मेरे बल और आयु को घटाया।"},{"number":24,"verse":"मैं ने कहा, “हे मेरे ईश्‍वर, मुझे आधी आयु में न उठा ले, तेरे वर्ष पीढ़ी से पीढ़ी तक बने रहेंगे!”"},{"number":25,"verse":"आदि में तू ने पृथ्वी की नींव डाली, और आकाश तेरे हाथों का बनाया हुआ है।"},{"number":26,"verse":"वह तो नष्‍ट होगा, परन्तु तू बना रहेगा; और वह सब कपड़े के समान पुराना हो जाएगा। तू उसको वस्त्र के समान बदलेगा, और वह बदल जाएगा;"},{"number":27,"verse":"परन्तु तू वही है, और तेरे वर्षों का अन्त नहीं होने का।"},{"number":28,"verse":"तेरे दासों की सन्तान बनी रहेगी; और उनका वंश तेरे सामने स्थिर रहेगा।"}]}