{"bibleAbbr":"HOV2012","bookName":"भजन संहिता","bookEnglishName":"Psalms","chapterNumber":77,"verses":[{"number":1,"verse":"प्रधान बजानेवाले के लिये : यदूतून की राग पर, आसाप का भजन। मैं परमेश्‍वर की दोहाई चिल्‍ला चिल्‍लाकर दूँगा, मैं परमेश्‍वर की दोहाई दूँगा, और वह मेरी ओर कान लगाएगा।"},{"number":2,"verse":"संकट के दिन मैं प्रभु की खोज में लगा रहा; रात को मेरा हाथ फैला रहा, और ढीला न हुआ, मुझ में शान्ति आई ही नहीं।"},{"number":3,"verse":"मैं परमेश्‍वर का स्मरण कर करके कराहता हूँ; मैं चिन्ता करते करते मूर्च्छित हो चला हूँ। (सेला)"},{"number":4,"verse":"तू मुझे झपकी लगने नहीं देता; मैं ऐसा घबराया हूँ कि मेरे मुँह से बात नहीं निकलती।"},{"number":5,"verse":"मैं ने प्राचीनकाल के दिनों को, और युग युग के वर्षों को सोचा है।"},{"number":6,"verse":"मैं रात के समय अपने गीत को स्मरण करता; और मन में ध्यान करता हूँ, और मन में भली भाँति विचार करता हूँ :"},{"number":7,"verse":"“क्या प्रभु युग युग के लिये छोड़ देगा; और फिर कभी प्रसन्न न होगा?"},{"number":8,"verse":"क्या उसकी करुणा सदा के लिये जाती रही? क्या उसका वचन पीढ़ी पीढ़ी के लिये निष्फल हो गया है?"},{"number":9,"verse":"क्या परमेश्‍वर अनुग्रह करना भूल गया? क्या उसने क्रोध करके अपनी सब दया को रोक रखा है?” (सेला)"},{"number":10,"verse":"मैं ने कहा, “यही तो मेरा दु:ख है, कि परमप्रधान का दाहिना हाथ बदल गया है।”"},{"number":11,"verse":"मैं याह के बड़े कामों की चर्चा करूँगा; निश्‍चय मैं तेरे प्राचीनकालवाले अद्भुत कामों का स्मरण करूँगा।"},{"number":12,"verse":"मैं तेरे सब कामों पर ध्यान करूँगा, और तेरे बड़े कामों को सोचूँगा।"},{"number":13,"verse":"हे परमेश्‍वर तेरी गति पवित्रता की है। कौन सा देवता परमेश्‍वर के तुल्य बड़ा है?"},{"number":14,"verse":"अद्भुत काम करनेवाला परमेश्‍वर तू ही है, तू ने देश देश के लोगों पर अपनी शक्‍ति प्रगट की है।"},{"number":15,"verse":"तू ने अपने भुजबल से अपनी प्रजा, याकूब और यूसुफ के वंश को छुड़ा लिया है। (सेला)"},{"number":16,"verse":"हे परमेश्‍वर, समुद्र ने तुझे देखा, समुद्र तुझे देखकर डर गया, गहिरा सागर भी काँप उठा।"},{"number":17,"verse":"मेघों से बड़ी वर्षा हुई; आकाश से शब्द हुआ; फिर तेरे तीर इधर उधर चले।"},{"number":18,"verse":"बवण्डर में तेरे गरजने का शब्द सुन पड़ा था; जगत बिजली से प्रकाशित हुआ; पृथ्वी काँपी और हिल गई।"},{"number":19,"verse":"तेरा मार्ग समुद्र में है, और तेरा रास्ता गहिरे जल में हुआ; और तेरे पाँवों के चिह्न मालूम नहीं होते।"},{"number":20,"verse":"तू ने मूसा और हारून के द्वारा अपनी प्रजा की अगुवाई भेड़ों की सी की।"}]}