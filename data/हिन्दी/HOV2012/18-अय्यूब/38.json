{"bibleAbbr":"HOV2012","bookName":"अय्यूब","bookEnglishName":"Job","chapterNumber":38,"verses":[{"number":1,"verse":"तब यहोवा ने अय्यूब को आँधी में से यूँ उत्तर दिया,"},{"number":2,"verse":"“यह कौन है जो अज्ञानता की बातें कहकर युक्‍ति को बिगाड़ना चाहता है?"},{"number":3,"verse":"पुरुष के समान अपनी कमर बाँध ले, क्योंकि मैं तुझ से प्रश्न करता हूँ, और तू मुझे उत्तर दे।"},{"number":4,"verse":"“जब मैं ने पृथ्वी की नींव डाली, तब तू कहाँ था? यदि तू समझदार हो तो उत्तर दे।"},{"number":5,"verse":"उसकी नाप किसने ठहराई, क्या तू जानता है! उस पर किसने सूत खींचा?"},{"number":6,"verse":"उसकी नींव कौन सी वस्तु पर रखी गई, या किसने उसके कोने का पत्थर बिठाया,"},{"number":7,"verse":"जब कि भोर के तारे एक संग आनन्द से गाते थे और परमेश्‍वर के सब पुत्र जयजयकार करते थे?"},{"number":8,"verse":"“फिर जब समुद्र ऐसा फूट निकला मानो वह गर्भ से फूट निकला, तब किसने द्वार बन्द कर के उसको रोक दिया;"},{"number":9,"verse":"जब कि मैं ने उसको बादल पहिनाया और घोर अन्धकार में लपेट दिया,"},{"number":10,"verse":"और उसके लिये सीमा बाँधी, और यह कहकर बेंड़े और किवाड़ें लगा दिए,"},{"number":11,"verse":"‘यहीं तक आ, और आगे न बढ़, और तेरी उमंडनेवाली लहरें यहीं थम जाएँ’?"},{"number":12,"verse":"“क्या तू ने अपने जीवन में कभी भोर को आज्ञा दी, और पौ को उसका स्थान जताया है,"},{"number":13,"verse":"ताकि वह पृथ्वी के छोर को वश में करे, और दुष्‍ट लोग उसमें से झाड़ दिए जाएँ?"},{"number":14,"verse":"वह ऐसा बदलता है जैसा मोहर के नीचे चिकनी मिट्टी बदलती है, और सब वस्तुएँ मानो वस्त्र पहिने हुए दिखाई देती हैं।"},{"number":15,"verse":"दुष्‍टों से उनका उजियाला रोक लिया जाता है, और उनकी बढ़ाई हुई बाँह तोड़ी जाती है।"},{"number":16,"verse":"“क्या तू कभी समुद्र के सोतों तक पहुँचा है, या गहिरे सागर की थाह में कभी चला फिरा है?"},{"number":17,"verse":"क्या मृत्यु के फाटक तुझ पर प्रगट हुए? क्या तू घोर अन्धकार के फाटकों को कभी देखने पाया है?"},{"number":18,"verse":"क्या तू ने पृथ्वी की चौड़ाई को पूरी रीति से समझ लिया है? यदि तू यह सब जानता है, तो बतला दे।"},{"number":19,"verse":"“उजियाले के निवास का मार्ग कहाँ है, और अन्धियारे का स्थान कहाँ है?"},{"number":20,"verse":"क्या तू उसे उसकी सीमा तक हटा सकता है, और उसके घर की डगर पहिचान सकता है?"},{"number":21,"verse":"नि:सन्देह तू यह सब कुछ जानता होगा! क्योंकि तू तो उस समय उत्पन्न हो चुका था, और तू बहुत आयु का है।"},{"number":22,"verse":"फिर क्या तू कभी हिम के भण्डार में पैठा, या कभी ओलों के भण्डार को तू ने देखा है,"},{"number":23,"verse":"जिसको मैं ने संकट के समय और युद्ध और लड़ाई के दिन के लिये रख छोड़ा है?"},{"number":24,"verse":"किस मार्ग से उजियाला फैलाया जाता है, और पुरवाई पृथ्वी पर बहाई जाती है?"},{"number":25,"verse":"“महावृष्‍टि के लिये किसने नाला काटा, और कड़कनेवाली बिजली के लिये मार्ग बनाया है,"},{"number":26,"verse":"कि निर्जन देश में और जंगल में जहाँ कोई मनुष्य नहीं रहता मेंह बरसाकर,"},{"number":27,"verse":"उजाड़ ही उजाड़ देश को सींचे, और हरी घास उगाए?"},{"number":28,"verse":"क्या मेंह का कोई पिता है, और ओस की बूंदें किसने उत्पन्न की?"},{"number":29,"verse":"किसके गर्भ से बर्फ निकला है, और आकाश से गिरे हुए पाले को कौन उत्पन्न करता है?"},{"number":30,"verse":"जल पत्थर के समान जम जाता है, और गहिरे पानी की सतह जम जाती है।"},{"number":31,"verse":"“क्या तू कचपचिया का गुच्छा गूँथ सकता या मृगशिरा के बन्धन खोल सकता है?"},{"number":32,"verse":"क्या तू राशियों को ठीक ठीक समय पर उदय कर सकता, या सप्‍तर्षि को साथियों समेत लिए चल सकता है?"},{"number":33,"verse":"क्या तू आकाशमण्डल की विधियाँ जानता और पृथ्वी पर उनका अधिकार ठहरा सकता है?"},{"number":34,"verse":"क्या तू बादलों तक अपनी वाणी पहुँचा सकता है, ताकि बहुत जल बरस कर तुझे छिपा ले?"},{"number":35,"verse":"क्या तू बिजली को आज्ञा दे सकता है कि वह जाए, और तुझ से कहे, ‘मैं उपस्थित हूँ’?"},{"number":36,"verse":"किसने अन्त:करण में बुद्धि उपजाई, और मन में समझने की शक्‍ति किसने दी है?"},{"number":37,"verse":"कौन बुद्धि से बादलों को गिन सकता है? और कौन आकाश के कुप्पों को उण्डेल सकता है,"},{"number":38,"verse":"जब धूलि जम जाती है, और ढेले एक दूसरे से सट जाते हैं?"},{"number":39,"verse":"“क्या तू सिंहनी के लिये अहेर पकड़ सकता, और जवान सिंहों का पेट भर सकता है,"},{"number":40,"verse":"जब वे मांद में बैठे हों और आड़ में घात लगाए दबक कर बैठे हों?"},{"number":41,"verse":"फिर जब कौवे के बच्‍चे परमेश्‍वर की दोहाई देते हुए निराहार उड़ते फिरते हैं, तब उनको आहार कौन देता है?"}]}