{"bibleAbbr":"HOV2012","bookName":"अय्यूब","bookEnglishName":"Job","chapterNumber":4,"verses":[{"number":1,"verse":"तब तेमानी एलीपज ने कहा,"},{"number":2,"verse":"“यदि कोई तुझ से कुछ कहने लगे, तो क्या तुझे बुरा लगेगा? परन्तु बोले बिना कौन रह सकता है?"},{"number":3,"verse":"सुन, तू ने बहुतों को शिक्षा दी है, और निर्बल लोगों को बलवन्त किया है।"},{"number":4,"verse":"गिरते हुओं को तू ने अपनी बातों से सम्भाल लिया, और लड़खड़ाते हुए लोगों को तू ने बलवन्त किया।"},{"number":5,"verse":"परन्तु अब विपत्ति तो तुझी पर आ पड़ी, और तू निराश हुआ जाता है; उसने तुझे छुआ और तू घबरा उठा।"},{"number":6,"verse":"क्या परमेश्‍वर का भय ही तेरा आसरा नहीं? और क्या तेरा चालचलन जो खरा है तेरी आशा नहीं?"},{"number":7,"verse":"“क्या तुझे मालूम है कि कोई निर्दोष भी कभी नष्‍ट हुआ है? या कहीं सज्जन भी काट डाले गए?"},{"number":8,"verse":"मेरे देखने में तो जो पाप को जोतते और दु:ख बोते हैं, वही उसको काटते हैं।"},{"number":9,"verse":"वे परमेश्‍वर की श्‍वास से नष्‍ट होते, और उसके क्रोध के झोंके से भस्म होते हैं।"},{"number":10,"verse":"सिंह का गरजना और हिंसक सिंह का दहाड़ना बन्द हो जाता है, और जवान सिंहों के दाँत तोड़े जाते हैं।"},{"number":11,"verse":"शिकार न पाकर बलवान सिंह भी मर जाता है, और सिंहनी के बच्‍चे तितर बितर हो जाते हैं।"},{"number":12,"verse":"“एक बात चुपके से मेरे पास पहुँचाई गई, और उसकी कुछ भनक मेरे कान में पड़ी।"},{"number":13,"verse":"रात के स्वप्नों की चिन्ताओं के बीच जब मनुष्य गहरी निद्रा में रहते हैं,"},{"number":14,"verse":"मुझे ऐसी थरथराहट और कँपकँपी लगी कि मेरी सब हड्डियाँ तक हिल उठीं।"},{"number":15,"verse":"तब एक आत्मा मेरे सामने से होकर चली; और मेरी देह के रोएँ खड़े हो गए।"},{"number":16,"verse":"वह चुपचाप ठहर गई और मैं उसकी आकृति को पहिचान न सका। परन्तु मेरी आँखों के सामने कोई रूप था; पहिले सन्नाटा छाया रहा, फिर मुझे एक शब्द सुनाई पड़ा :"},{"number":17,"verse":"‘क्या नाशमान मनुष्य परमेश्‍वर से अधिक धर्मी हो सकता है? क्या मनुष्य अपने सृजनहार से अधिक पवित्र हो सकता है?"},{"number":18,"verse":"देख, वह अपने सेवकों पर भरोसा नहीं रखता, और अपने स्वर्गदूतों को भी दोषी ठहराता है;"},{"number":19,"verse":"फिर जो मिट्टी के घरों में रहते हैं; और जिनकी नींव मिट्टी में डाली गई है, और जो पतंगे के समान पिस जाते हैं, उनकी क्या गणना।"},{"number":20,"verse":"वे भोर से साँझ तक नष्‍ट किए जाते हैं, वे सदा के लिये मिट जाते हैं, और कोई उनका विचार भी नहीं करता।"},{"number":21,"verse":"यदि उनके डेरे की डोरी उनके अन्दर ही अन्दर कट जाती, तो क्या वे बिना बुद्धि के ही मर न जाते?’"}]}