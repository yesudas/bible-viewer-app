{"bibleAbbr":"HOV2012","bookName":"अय्यूब","bookEnglishName":"Job","chapterNumber":15,"verses":[{"number":1,"verse":"तब तेमानी एलीपज ने कहा,"},{"number":2,"verse":"“क्या बुद्धिमान को उचित है कि अज्ञानता के साथ उत्तर दे, या अपने अन्त:करण को पूरबी पवन से भरे?"},{"number":3,"verse":"क्या वह निष्फल वचनों से, या व्यर्थ बातों से वाद-विवाद करे?"},{"number":4,"verse":"वरन् तू परमेश्‍वर का भय मानना छोड़ देता, और परमेश्‍वर पर ध्यान लगाना औरों से छुड़ाता है।"},{"number":5,"verse":"तू अपने मुँह से अपना अधर्म प्रगट करता है, और धूर्त लोगों के बोलने की रीति पर बोलता है।"},{"number":6,"verse":"मैं तो नहीं परन्तु तेरा मुँह ही तुझे दोषी ठहराता है; और तेरे ही वचन तेरे विरुद्ध साक्षी देते हैं।"},{"number":7,"verse":"“क्या पहला मनुष्य तू ही उत्पन्न हुआ? क्या तेरी उत्पत्ति पहाड़ों से भी पहले हुई?"},{"number":8,"verse":"क्या तू परमेश्‍वर की सभा में बैठा सुनता था? क्या बुद्धि का ठेका तू ही ने ले रखा है?"},{"number":9,"verse":"तू ऐसा क्या जानता है जिसे हम नहीं जानते? तुझ में ऐसी कौन सी समझ है जो हम में नहीं?"},{"number":10,"verse":"हम लोगों में तो पक्‍के बालवाले और अति पुरनिये मनुष्य हैं, जो तेरे पिता से भी बहुत आयु के हैं।"},{"number":11,"verse":"परमेश्‍वर की शान्तिदायक बातें, और जो वचन तेरे लिये कोमल हैं, क्या वे तेरी दृष्‍टि में तुच्छ हैं?"},{"number":12,"verse":"तेरा मन क्यों तुझे खींच ले जाता है, और तू आँख से क्यों सैन करता है?"},{"number":13,"verse":"तू भी अपनी आत्मा परमेश्‍वर के विरुद्ध करता है, और अपने मुँह से व्यर्थ बातें निकलने देता है।"},{"number":14,"verse":"मनुष्य है क्या कि वह निष्कलंक हो? या जो स्त्री से उत्पन्न हुआ वह है क्या कि निर्दोष हो सके?"},{"number":15,"verse":"देख, वह अपने पवित्रजनों पर भी विश्‍वास नहीं करता, और स्वर्ग भी उसकी दृष्‍टि में निर्मल नहीं है।"},{"number":16,"verse":"फिर मनुष्य अधिक घिनौना और भ्रष्‍ट है, जो कुटिलता को पानी के समान पीता है।"},{"number":17,"verse":"“मैं तुझे समझा दूँगा, इसलिये मेरी सुन ले, जो मैं ने देखा है, उसी का वर्णन मैं करता हूँ।"},{"number":18,"verse":"(वे ही बातें जो बुद्धिमानों ने अपने पुरखाओं से सुनकर बिना छिपाए बताई हैं,"},{"number":19,"verse":"केवल उन्हीं को देश दिया गया था, और उनके मध्य में कोई विदेशी आता जाता नहीं था)।"},{"number":20,"verse":"दुष्‍ट जन जीवन भर पीड़ा से तड़पता है, और बलात्कारी के वर्षों की गिनती ठहराई हुई है।"},{"number":21,"verse":"उसके कान में डरावना शब्द गूँजता रहता है, कुशल के समय भी नाश करनेवाला उस पर आ पड़ता है।"},{"number":22,"verse":"उसे अन्धियारे में से फिर निकलने की कुछ आशा नहीं होती, और तलवार उसकी घात में रहती है।"},{"number":23,"verse":"वह रोटी के लिये मारा मारा फिरता है, कि कहाँ मिलेगी। उसे निश्‍चय रहता है कि अन्धकार का दिन मेरे पास ही है।"},{"number":24,"verse":"संकट और दुर्घटना से उसको डर लगता रहता है; ऐसे राजा के समान जो युद्ध के लिये तैयार हो, वे उस पर प्रबल होते हैं।"},{"number":25,"verse":"क्योंकि उसने तो परमेश्‍वर के विरुद्ध हाथ बढ़ाया है, और सर्वशक्‍तिमान के विरुद्ध वह ताल ठोंकता है,"},{"number":26,"verse":"और सिर उठाकर, घमण्ड से उस पर धावा करता है;"},{"number":27,"verse":"इसलिये कि उसके मुँह पर चिकनाई छा गई है, और उसकी कमर में चर्बी जमी है,"},{"number":28,"verse":"और वह उजाड़े हुए नगरों में बस गया है, और जो घर रहने योग्य नहीं, और खण्डहर होने को छोड़े गए हैं, उनमें बस गया है;"},{"number":29,"verse":"वह धनी न रहेगा, और न उसकी सम्पत्ति बनी रहेगी, और ऐसे लोगों के खेत की उपज भूमि की ओर न झुकने पाएगी;"},{"number":30,"verse":"वह अन्धियारे से कभी न निकलेगा; और उसकी डालियाँ आग की लपट से झुलस जाएँगी, और परमेश्‍वर के मुँह की श्‍वास से वह उड़ जाएगा।"},{"number":31,"verse":"वह व्यर्थ बातों का भरोसा करके अपने को धोखा न दे, क्योंकि उसका बदला धोखा ही होगा।"},{"number":32,"verse":"यह उसके नियत दिन से पहले पूरा हो जाएगा; उसकी डालियाँ हरी न रहेंगी।"},{"number":33,"verse":"दाख के समान उसके कच्‍चे फल झड़ जाएँगे, और उसके फूल जैतून के वृक्ष के से गिरेंगे।"},{"number":34,"verse":"क्योंकि भक्‍तिहीन के परिवार से कुछ बन न पड़ेगा, और जो घूस लेते हैं, उनके तम्बू आग से जल जाएँगे।"},{"number":35,"verse":"उनको उपद्रव का गर्भ रहता, और वे अनर्थ को जन्म देते हैं : और वे अपने अन्त:करण में छल की बातें गढ़ते हैं।”"}]}