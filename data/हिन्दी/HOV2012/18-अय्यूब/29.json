{"bibleAbbr":"HOV2012","bookName":"अय्यूब","bookEnglishName":"Job","chapterNumber":29,"verses":[{"number":1,"verse":"अय्यूब ने फिर अपनी गूढ़ बात उठाई और कहा,"},{"number":2,"verse":"“भला होता कि मेरी दशा बीते हुए महीनों की सी होती, जिन दिनों में परमेश्‍वर मेरी रक्षा करता था,"},{"number":3,"verse":"जब उसके दीपक का प्रकाश मेरे सिर पर रहता था, और उस से उजियाला पाकर मैं अन्धेरे में चलता था।"},{"number":4,"verse":"वे तो मेरी जवानी के दिन थे, जब परमेश्‍वर की मित्रता मेरे डेरे पर बनी रहती थी।"},{"number":5,"verse":"उस समय तक तो सर्वशक्‍तिमान मेरे संग रहता था, और मेरे बाल-बच्‍चे मेरे चारों ओर रहते थे।"},{"number":6,"verse":"तब मैं अपने पगों को मलाई से धोता था और मेरे पास की चट्टानों से तेल की धाराएँ बहा करती थीं।"},{"number":7,"verse":"जब जब मैं नगर के फाटक की ओर चलकर खुले स्थान में अपने बैठने का स्थान तैयार करता था,"},{"number":8,"verse":"तब तब जवान मुझे देखकर छिप जाते, और पुरनिये उठकर खड़े हो जाते थे।"},{"number":9,"verse":"हाकिम लोग भी बोलने से रुक जाते, और हाथ से मुँह बन्द किए रहते थे।"},{"number":10,"verse":"प्रधान लोग चुप रहते थे और उनकी जीभ तालू से सट जाती थी।"},{"number":11,"verse":"क्योंकि जब कोई मेरा समाचार सुनता, तब वह मुझे धन्य कहता था, और जब कोई मुझे देखता, तब मेरे विषय साक्षी देता था;"},{"number":12,"verse":"क्योंकि मैं दोहाई देनेवाले दीन जन को, और असहाय अनाथ को भी छुड़ाता था।"},{"number":13,"verse":"जो नष्‍ट होने पर था मुझे आशीर्वाद देता था, और मेरे कारण विधवा आनन्द के मारे गाती थी।"},{"number":14,"verse":"मैं धर्म को पहिने रहा, और वह मुझे ढाँके रहा; मेरा न्याय का काम मेरे लिये बागे और सुन्दर पगड़ी का काम देता था।"},{"number":15,"verse":"मैं अन्धों के लिये आँखें, और लंगड़ों के लिये पाँव ठहरता था।"},{"number":16,"verse":"दरिद्र लोगों का मैं पिता ठहरता था, और जो मेरी पहिचान का न था उसके मुक़द्दमे का हाल मैं पूछताछ करके जान लेता था।"},{"number":17,"verse":"मैं कुटिल मनुष्यों की डाढ़ें तोड़ डालता, और उनका शिकार उनके मुँह से छीनकर बचा लेता था।"},{"number":18,"verse":"तब मैं सोचता था, ‘मेरे दिन बालू के किनकों के समान अनगिनत होंगे, और अपने ही बसेरे में मेरा प्राण छूटेगा।"},{"number":19,"verse":"मेरी जड़ जल की ओर फैली, और मेरी डाली पर ओस रात भर पड़ी रहेगी,"},{"number":20,"verse":"मेरी महिमा ज्यों की त्यों बनी रहेगी, और मेरा धनुष मेरे हाथ में सदा नया बना रहेगा।"},{"number":21,"verse":"“लोग मेरी ओर कान लगाकर ठहरे रहते थे और मेरी सम्मति सुनकर चुप रहते थे।"},{"number":22,"verse":"जब मैं बोल चुकता था, तब वे और कुछ न बोलते थे, मेरी बातें उन पर मेंह के समान बरसा करती थीं।"},{"number":23,"verse":"जैसे लोग बरसात की वैसे ही मेरी भी बाट देखते थे; और जैसे बरसात के अन्त की वर्षा के लिये वैसे ही वे मुँह पसारे रहते थे।"},{"number":24,"verse":"जब उनको कुछ आशा न रहती थी तब मैं हँसकर उनको प्रसन्न करता था; और कोई मेरे मुँह को बिगाड़ न सकता था।"},{"number":25,"verse":"मैं उनका मार्ग चुन लेता, और उन में मुख्य ठहरकर बैठा करता था, और जैसा सेना में राजा या विलाप करनेवालों के बीच शान्तिदाता, वैसा ही मैं रहता था।"}]}