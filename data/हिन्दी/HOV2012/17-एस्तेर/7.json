{"bibleAbbr":"HOV2012","bookName":"एस्तेर","bookEnglishName":"Esther","chapterNumber":7,"verses":[{"number":1,"verse":"अत: राजा और हामान एस्तेर रानी के भोज में आ गए।"},{"number":2,"verse":"राजा ने दूसरे दिन दाखमधु पीते-पीते एस्तेर से फिर पूछा, “हे एस्तेर रानी! तेरा क्या निवेदन है? वह पूरा किया जाएगा। तू क्या माँगती है? माँग, और आधा राज्य तक तुझे दिया जाएगा।”"},{"number":3,"verse":"एस्तेर रानी ने उत्तर दिया, “हे राजा! यदि तू मुझ पर प्रसन्न है, और राजा को यह स्वीकार हो, तो मेरे निवेदन से मुझे, और मेरे माँगने से मेरे लोगों को प्राणदान मिले।"},{"number":4,"verse":"क्योंकि मैं और मेरी जाति के लोग बेच डाले गए हैं, और हम सब घात और नष्‍ट किए जानेवाले हैं। यदि हम केवल दास-दासी हो जाने के लिये बेच डाले जाते, तो मैं चुप रहती; चाहे उस दशा में वह विरोधी राजा की हानि भर न सकता।”"},{"number":5,"verse":"तब राजा क्षयर्ष ने एस्तेर रानी से पूछा, “वह कौन है, और कहाँ है, जिसने ऐसा करने का निश्‍चय किया है?”"},{"number":6,"verse":"एस्तेर ने उत्तर दिया, “वह विरोधी और शत्रु यही दुष्‍ट हामान है!” तब हामान राजा-रानी के सामने भयभीत हो गया।"},{"number":7,"verse":"राजा क्रोध से भरकर, दाखमधु पीने से उठकर, राजभवन की बारी में निकल गया; और हामान यह देखकर कि राजा ने मेरी हानि ठान ली होगी, एस्तेर रानी से प्राणदान माँगने को खड़ा हुआ।"},{"number":8,"verse":"जब राजा राजभवन की बारी से दाखमधु पीने के स्थान में लौट आया तब क्या देखा कि हामान उसी चौकी पर जिस पर एस्तेर बैठी है झुक रहा है; और राजा ने कहा, “क्या यह घर ही में मेरे सामने ही रानी से बरबस करना चाहता है?” राजा के मुँह से यह वचन निकला ही था, कि सेवकों ने हामान का मुँह ढाँक दिया।"},{"number":9,"verse":"तब राजा के सामने उपस्थित रहनेवाले खोजों में से हर्वोना नाम एक ने राजा से कहा, “हामान के यहाँ पचास हाथ ऊँचा फाँसी का एक खम्भा खड़ा है, जो उसने मोर्दकै के लिये बनवाया है, जिसने राजा के हित की बात कही थी।” राजा ने कहा, “उसको उसी पर लटका दो।”"},{"number":10,"verse":"तब हामान उसी खम्भे पर जो उसने मोर्दकै के लिये तैयार कराया था, लटका दिया गया। इस पर राजा का गुस्सा ठण्डा पड़ गया।"}]}