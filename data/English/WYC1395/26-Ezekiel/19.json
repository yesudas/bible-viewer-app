{"bibleAbbr":"WYC1395","bookName":"Ezekiel","bookEnglishName":"Ezekiel","chapterNumber":19,"verses":[{"number":1,"verse":"And thou, sone of man, take weiling on the princes of Israel;"},{"number":2,"verse":"and thou schalt seie, Whi thi modir, a lionesse, lai among liouns? In the myddis of litle liouns sche nurschide hir whelpis,"},{"number":3,"verse":"and ledde out oon of hir litle liouns; he was maad a lioun, and he lernyde to take prei, and to ete men."},{"number":4,"verse":"And hethene men herden of hym, and token hym not withouten her woundis; and thei brouyten hym in chaynes in to the lond of Egipt."},{"number":5,"verse":"Which modir whanne sche hadde seyn, that sche was sijk, and the abiding of hym perischide, took oon of her litle liouns, and made hym a lioun."},{"number":6,"verse":"Which yede among liouns, and was maad a lioun;"},{"number":7,"verse":"and lernede to take prey, and to deuoure men. He lernyde to make widewis, and to brynge the citees of men in to desert; and the lond and the fulnesse therof was maad desolat, of the vois of his roryng."},{"number":8,"verse":"And hethene men camen togidere ayens hym on ech side fro prouynces, and spredden on hym her net; he was takun in the woundis of tho hethene men."},{"number":9,"verse":"And thei senten hym in to a caue in chaines, and brouyten hym to the kyng of Babiloyne; and thei senten hym in to prisoun, that his vois were no more herd on the hillis of Israel."},{"number":10,"verse":"Thi modir as a vyner in thi blood was plauntid on watre; the fruitis therof and the boowis therof encreessiden of many watris."},{"number":11,"verse":"And sadde yerdis weren maad to it in to septris of lordis, and the stature therof was enhaunsid among boowis; and it siy his hiynesse in the multitude of hise siouns."},{"number":12,"verse":"And it was drawun out in wraththe, and was cast forth in to erthe; and a brennynge wynd dryede the fruyt therof, and the yerdis of strengthe therof welewiden, and weren maad drie, and fier eet it."},{"number":13,"verse":"And now it is plauntid ouer in desert, in a lond with out weie, and thristi."},{"number":14,"verse":"And fier yede out of the yerde of the braunchis therof, that eet the fruyt therof. And a stronge yerde, the ceptre of lordis, was not in it. It is weilyng, and it schal be in to weilyng."}]}