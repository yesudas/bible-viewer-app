{"bibleAbbr":"WYC1395","bookName":"Ecclesiastes","bookEnglishName":"Ecclesiastes","chapterNumber":8,"verses":[{"number":1,"verse":"The wisdom of a man schyneth in his cheer; and the myytieste schal chaunge his face."},{"number":2,"verse":"I kepe the mouth of the kyng, and the comaundementis and sweryngis of God."},{"number":3,"verse":"Haste thou not to go awei fro his face, and dwelle thou not in yuel werk. For he schal do al thing, that he wole;"},{"number":4,"verse":"and his word is ful of power, and no man mai seie to hym, Whi doist thou so?"},{"number":5,"verse":"He that kepith the comaundement of God `in this lijf, schal not feele ony thing of yuel; the herte of a wijs man vndurstondith tyme and answer."},{"number":6,"verse":"Tyme and cesoun is to ech werk; and myche turment is of a man,"},{"number":7,"verse":"for he knowith not thingis passid, and he mai not knowe bi ony messanger thingis to comynge."},{"number":8,"verse":"It is not in the power of man to forbede the spirit, nethir he hath power in the dai of deth, nethir he is suffrid to haue reste, whanne the batel neiyeth; nethir wickidnesse schal saue a wickid man."},{"number":9,"verse":"I bihelde alle thes thingis, and Y yaf myn herte in alle werkis, that ben don vndur the sunne. Sum tyme a man is lord of a man, to his yuel."},{"number":10,"verse":"Y siy wickid men biryed, which, whanne thei lyueden yit, weren in hooli place; and thei weren preisid in the citee, as men of iust werkis; but also this is vanyte."},{"number":11,"verse":"Forsothe for the sentence is not brouyt forth soone ayens yuele men, the sones of men doon yuels with outen ony drede."},{"number":12,"verse":"Netheles of that, that a synnere doith yuel an hundrid sithis, and is suffrid bi pacience, Y knew that good schal be to men dredynge God, that reuerensen his face."},{"number":13,"verse":"Good be not to the wickid man, nethir hise daies be maad longe; but passe thei as schadewe, that dreden not the face of the Lord."},{"number":14,"verse":"Also another vanyte is, which is don on erthe. Iust men ben, to whiche yuels comen, as if thei diden the werkis of wickid men; and wickid men ben, that ben so sikur, as if thei han the dedis of iust men; but Y deme also this moost veyn."},{"number":15,"verse":"Therfor Y preysid gladnesse, that no good was to a man vndur the sunne, no but to ete, and drynke, and to be ioiful; and that he schulde bere awei with hym silf oneli this of his trauel, in the daies of his lijf, whiche God yaf to hym vndur the sunne."},{"number":16,"verse":"And Y settide myn herte to knowe wisdom, and to vndurstonde the departing, which is turned in erthe. A man is, that bi daies and niytis takith not sleep with iyen."},{"number":17,"verse":"And Y vndurstood, that of alle the werkis of God, a man may fynde no resoun of tho thingis, that ben don vndur the sunne; and in as myche as he traueilith more to seke, bi so myche he schal fynde lesse; yhe, thouy a wijs man seith that he knowith, he schal not mow fynde."}]}