{"bibleAbbr":"WYC1395","bookName":"Ecclesiastes","bookEnglishName":"Ecclesiastes","chapterNumber":4,"verses":[{"number":1,"verse":"I turnede me to othere thingis, and Y siy fals chalengis, that ben don vndur the sunne, and the teeris of innocentis, and no man coumfortour; and that thei forsakun of the help of alle men, moun not ayenstonde the violence of hem."},{"number":2,"verse":"And Y preiside more deed men than lyuynge men;"},{"number":3,"verse":"and Y demyde hym, that was not borun yit, and siy not the yuels that ben don vndur the sunne, to be blisfulere than euer eithir."},{"number":4,"verse":"Eft Y bihelde alle the trauelis of men, and bisynesses; and Y perseyuede that tho ben opyn to the enuye of neiybore; and therfor in this is vanyte, and superflu bisynesse."},{"number":5,"verse":"A fool foldith togidere hise hondis, and etith hise fleischis,"},{"number":6,"verse":"and seith, Betere is an handful with reste, than euer either hondful with trauel and turment of soule."},{"number":7,"verse":"I bihelde and foond also another vanytee vndir the sunne;"},{"number":8,"verse":"oon is, and he hath not a secounde; not a sone, not a brother; and netheles he ceesith not for to trauele, nether hise iyen ben fillid with richessis; nether he bithenkith, and seith, To whom trauele Y, and disseyue my soule in goodis? In this also is vanyte, and the worste turment."},{"number":9,"verse":"Therfor it is betere, that tweyne be togidere than oon; for thei han profite of her felouschipe."},{"number":10,"verse":"If oon fallith doun, he schal be vndurset of the tothere; wo to hym that is aloone, for whanne he fallith, he hath noon reisynge him."},{"number":11,"verse":"And if tweyne slepen, thei schulen be nurschid togidere; hou schal oon be maad hoot?"},{"number":12,"verse":"And if ony man hath maistri ayens oon, tweyne ayen stonden hym; a threfolde corde is brokun of hard."},{"number":13,"verse":"A pore man and wijs is betere than an eld kyng and fool, that kan not bifore se in to tyme to comynge."},{"number":14,"verse":"For sum tyme a man goith out bothe fro prysoun and chaynes to a rewme; and anothir borun in to a rewme is wastid bi nedynesse."},{"number":15,"verse":"I siy alle men lyuynge that goen vndur the sunne, with the secounde yong wexynge man, that schal rise for hym."},{"number":16,"verse":"The noumbre of puple, of alle that weren bifore hym, is greet with outen mesure, and thei that schulen come aftirward, schulen not be glad in hym; but also this is vanyte and turment of the spirit. (17)Thou that entrist in to the hous of God, kepe thi foot, and neiye thou for to here; for whi myche betere is obedience than the sacrifices of foolis, that witen not what yuel thei don."}]}