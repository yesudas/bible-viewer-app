{"bibleAbbr":"WYC1395","bookName":"Ecclesiastes","bookEnglishName":"Ecclesiastes","chapterNumber":2,"verses":[{"number":1,"verse":"Therfor Y seide in myn hertez, Y schal go, and Y schal flowe in delicis, and Y schal vse goodis; and Y siy also that this was vanyte."},{"number":2,"verse":"And leiyyng Y arrettide errour, and Y seide to ioye, What art thou disseyued in veyn?"},{"number":3,"verse":"I thouyte in myn herte to withdrawe my fleisch fro wyn, that Y schulde lede ouer my soule to wisdom, and that Y schulde eschewe foli, til Y schulde se, what were profitable to the sones of men; in which dede the noumbre of daies of her lijf vndur the sunne is nedeful."},{"number":4,"verse":"Y magnefiede my werkis, Y bildide housis to me, and Y plauntide vynes; Y made yerdis and orcherdis,"},{"number":5,"verse":"and Y settide tho with the trees of al kynde;"},{"number":6,"verse":"and Y made cisternes of watris, for to watre the wode of trees growynge."},{"number":7,"verse":"I hadde in possessioun seruauntis and handmaidis; and Y hadde myche meynee, and droues of grete beestis, and grete flockis of scheep, ouer alle men that weren bifore me in Jerusalem."},{"number":8,"verse":"Y gaderide togidere to me siluer and gold, and the castels of kingis and of prouyncis; Y made to me syngeris and syngeressis, and delicis of the sones of men, and cuppis and vessels in seruyce, to helde out wynes;"},{"number":9,"verse":"and Y passide in richessis alle men, that weren bifor me in Jerusalem. Also wisdom dwellide stabli with me,"},{"number":10,"verse":"and alle thingis whiche myn iyen desiriden, Y denyede not to hem; nether Y refreynede myn herte, that ne it vside al lust, and delitide it silf in these thingis whiche I hadde maad redi; and Y demyde this my part, if Y vside my trauel."},{"number":11,"verse":"And whanne Y hadde turned me to alle werkis whiche myn hondys hadden maad, and to the trauels in whiche Y hadde swet in veyn, Y siy in alle thingis vanyte and turment of the soule, and that no thing vndir sunne dwellith stabli."},{"number":12,"verse":"I passide to biholde wisdom, errours, and foli; Y seide, What is a man, that he may sue the king, his maker?"},{"number":13,"verse":"And Y siy, that wisdom yede so mych bifor foli, as miche as liyt is dyuerse fro derknessis."},{"number":14,"verse":"The iyen of a wijs man ben in his heed, a fool goith in derknessis; and Y lernede, that o perisching was of euer either."},{"number":15,"verse":"And Y seide in myn herte, If o deth schal be bothe of the fool and of me, what profitith it to me, that Y yaf more bisynesse to wisdom? And Y spak with my soule, and perseyuede, that this also was vanyte."},{"number":16,"verse":"For mynde of a wijs man schal not be, in lijk maner as nether of a fool with outen ende, and tymes to comynge schulen hile alle thingis togidere with foryetyng; a lerned man dieth in lijk maner and an vnlerned man."},{"number":17,"verse":"And therfor it anoiede me of my lijf, seynge that alle thingis vndur sunne ben yuele, and that alle thingis ben vanyte and turment of the spirit."},{"number":18,"verse":"Eft Y curside al my bisynesse, bi which Y trauelide moost studiousli vndur sunne, and Y schal haue an eir after me,"},{"number":19,"verse":"whom Y knowe not, whether he schal be wijs ether a fool; and he schal be lord in my trauels, for whiche Y swatte greetli, and was bisi; and is ony thing so veyn?"},{"number":20,"verse":"Wherfor Y ceesside, and myn herte forsook for to trauele ferthere vnder sunne."},{"number":21,"verse":"For whi whanne another man trauelith in wisdom, and techyng, and bisynesse, he leeueth thingis getun to an idel man; and therfor this is vanyte, and greet yuel."},{"number":22,"verse":"For whi what schal it profite to a man of al his trauel, and turment of spirit, bi which he was turmentid vndur sunne?"},{"number":23,"verse":"Alle hise daies ben ful of sorewis and meschefs, and bi nyyt he restith not in soule; and whether this is not vanyte?"},{"number":24,"verse":"Whether it is not betere to ete and drynke, and to schewe to hise soule goodis of hise trauels? and this thing is of the hond of God."},{"number":25,"verse":"Who schal deuoure so, and schal flowe in delicis, as Y dide?"},{"number":26,"verse":"God yaf wisdom, and kunnyng, and gladnesse to a good man in his siyt; but he yaf turment, and superflu bisynesse to a synnere, that he encreesse, and gadere togidere, and yyue to hym that plesith God; but also this is vanyte, and veyn bisynesse of soule."}]}