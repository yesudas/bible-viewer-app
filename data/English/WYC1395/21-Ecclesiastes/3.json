{"bibleAbbr":"WYC1395","bookName":"Ecclesiastes","bookEnglishName":"Ecclesiastes","chapterNumber":3,"verses":[{"number":1,"verse":"Alle thingis han tyme, and alle thingis vndur sunne passen bi her spaces."},{"number":2,"verse":"Tyme of birthe, and time of diyng; tyme to plaunte, and tyme to drawe vp that that is plauntid."},{"number":3,"verse":"Tyme to sle, and tyme to make hool; tyme to distrie, and tyme to bilde."},{"number":4,"verse":"Tyme to wepe, and tyme to leiye; tyme to biweile, and tyme to daunse."},{"number":5,"verse":"Tyme to scatere stoonys, and tyme to gadere togidere; tyme to colle, and tyme to be fer fro collyngis."},{"number":6,"verse":"Tyme to wynne, and tyme to leese; tyme to kepe, and tyme to caste awei."},{"number":7,"verse":"Tyme to kitte, and tyme to sewe togidere; tyme to be stille, and tyme to speke."},{"number":8,"verse":"Tyme of loue, and tyme of hatrede; tyme of batel, and tyme of pees."},{"number":9,"verse":"What hath a man more of his trauel?"},{"number":10,"verse":"I siy the turment, which God yaf to the sones of men, that thei be occupied therynne."},{"number":11,"verse":"God made alle thingis good in her tyme, and yaf the world to disputyng of hem, that a man fynde not the werk which God hath wrouyt fro the bigynnyng `til in to the ende."},{"number":12,"verse":"And Y knew that no thing was betere `to a man, `no but to be glad, and to do good werkis in his lijf."},{"number":13,"verse":"For whi ech man that etith and drinkith, and seeth good of his trauel; this is the yifte of God."},{"number":14,"verse":"I haue lerned that alle werkis, whiche God made, lasten stidfastli `til in to with outen ende; we moun not adde ony thing to tho, nether take awei fro tho thingis, whiche God made, that he be dred."},{"number":15,"verse":"That thing that is maad, dwellith perfitli; tho thingis that schulen come, weren bifore; and God restorith that, that is goon."},{"number":16,"verse":"I siy vndur sunne vnfeithfulnesse in the place of doom; and wickidnesse in the place of riytfulnesse."},{"number":17,"verse":"And Y seide in myn herte, The Lord schal deme a iust man, and an vnfeithful man; and the tyme of ech thing schal be thanne."},{"number":18,"verse":"I seide in myn herte of the sones of men, that God schulde preue hem, and schewe that thei ben lijk vnresonable beestis."},{"number":19,"verse":"Therfor oon is the perisching of man and of beestis, and euene condicioun is of euer eithir; as a man dieth, `so and tho beestis dien; alle beestis brethen in lijk maner, and a man hath no thing more than a beeste."},{"number":20,"verse":"Alle thingis ben suget to vanyte, and alle thingis goen to o place; tho ben maad of erthe, and tho turnen ayen togidere in to erthe."},{"number":21,"verse":"Who knowith, if the spirit of the sones of Adam stieth vpward, and if the spirit of beestis goith dounward?"},{"number":22,"verse":"And Y perseyuede that no thing is betere, than that a man be glad in his werk, and that this be his part; for who schal brynge hym, that he knowe thingis that schulen come after hym?"}]}