{"bibleAbbr":"WYC1395","bookName":"Psalms","bookEnglishName":"Psalms","chapterNumber":34,"verses":[{"number":1,"verse":"The title of the thre and thrittithe salm. To Dauid, whanne he chaungide his mouth bifor Abymalech, and he `droof out Dauid, `and he yede forth."},{"number":2,"verse":"I schal blesse the Lord in al tyme; euere his heriyng is in my mouth."},{"number":3,"verse":"Mi soule schal be preisid in the Lord; mylde men here, and be glad."},{"number":4,"verse":"Magnyfie ye the Lord with me; and enhaunse we his name into it silf."},{"number":5,"verse":"I souyte the Lord, and he herde me; and he delyueride me fro alle my tribulaciouns."},{"number":6,"verse":"Neiye ye to him, and be ye liytned; and youre faces schulen not be schent."},{"number":7,"verse":"This pore man criede, and the Lord herde hym; and sauyde hym fro alle hise tribulaciouns."},{"number":8,"verse":"The aungel of the Lord sendith in the cumpas of men dredynge hym; and he schal delyuere hem."},{"number":9,"verse":"Taaste ye, and se, for the Lord is swete; blessid is the man, that hopith in hym."},{"number":10,"verse":"Alle ye hooli men of the Lord, drede hym; for no nedynesse is to men dredynge hym."},{"number":11,"verse":"Riche men weren nedi, and weren hungri; but men that seken the Lord schulen not faile of al good."},{"number":12,"verse":"Come, ye sones, here ye me; Y schal teche you the drede of the Lord."},{"number":13,"verse":"Who is a man, that wole lijf; loueth to se good daies?"},{"number":14,"verse":"Forbede thi tunge fro yuel; and thi lippis speke not gile."},{"number":15,"verse":"Turne thou awei fro yuel, and do good; seke thou pees, and perfitli sue thou it."},{"number":16,"verse":"The iyen of the Lord ben on iust men; and hise eeren ben to her preiers."},{"number":17,"verse":"But the cheer of the Lord is on men doynge yuels; that he leese the mynde of hem fro erthe."},{"number":18,"verse":"Just men cryeden, and the Lord herde hem; and delyueride hem fro alle her tribulaciouns."},{"number":19,"verse":"The Lord is nyy hem that ben of troblid herte; and he schal saue meke men in spirit."},{"number":20,"verse":"Many tribulaciouns ben of iust men; and the Lord schal delyuere hem fro alle these."},{"number":21,"verse":"The Lord kepith alle the boonys of hem; oon of tho schal not be brokun."},{"number":22,"verse":"The deth of synneris is werst; and thei that haten a iust man schulen trespasse. (23)The Lord schal ayenbie the soulis of hise seruauntis; and alle, that hopen in him, schulen not trespasse."}]}