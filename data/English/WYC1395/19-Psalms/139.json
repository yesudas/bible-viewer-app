{"bibleAbbr":"WYC1395","bookName":"Psalms","bookEnglishName":"Psalms","chapterNumber":139,"verses":[{"number":1,"verse":"The `title of the hundrid and eiyte and thrittithe salm. `To victorie, the salm of Dauith. Lord, thou hast preued me, and hast knowe me;"},{"number":2,"verse":"thou hast knowe my sitting, and my rising ayen."},{"number":3,"verse":"Thou hast vndirstonde my thouytis fro fer; thou hast enquerid my path and my corde."},{"number":4,"verse":"And thou hast bifor seien alle my weies; for no word is in my tunge."},{"number":5,"verse":"Lo! Lord, thou hast knowe alle thingis, the laste thingis and elde; thou hast formed me, and hast set thin hond on me."},{"number":6,"verse":"Thi kunnyng is maad wondirful of me; it is coumfortid, and Y schal not mowe to it."},{"number":7,"verse":"Whidir schal Y go fro thi spirit; and whider schal Y fle fro thi face?"},{"number":8,"verse":"If Y schal stie in to heuene, thou art there; if Y schal go doun to helle, thou art present."},{"number":9,"verse":"If Y schal take my fetheris ful eerli; and schal dwelle in the last partis of the see."},{"number":10,"verse":"And sotheli thider thin hond schal leede me forth; and thi riyt hond schal holde me."},{"number":11,"verse":"And Y seide, In hap derknessis schulen defoule me; and the nyyt is my liytnyng in my delicis."},{"number":12,"verse":"For whi derknessis schulen not be maad derk fro thee, aud the niyt schal be liytned as the dai; as the derknessis therof, so and the liyt therof."},{"number":13,"verse":"For thou haddist in possessioun my reines; thou tokist me vp fro the wombe of my modir."},{"number":14,"verse":"I schal knouleche to thee, for thou art magnefied dreedfuli; thi werkis ben wondirful, and my soule schal knouleche ful miche."},{"number":15,"verse":"Mi boon, which thou madist in priuete, is not hyd fro thee; and my substaunce in the lower partis of erthe."},{"number":16,"verse":"Thin iyen sien myn vnperfit thing, and alle men schulen be writun in thi book; daies schulen be formed, and no man is in tho."},{"number":17,"verse":"Forsothe, God, thi frendis ben maad onourable ful myche to me; the princeheed of hem is coumfortid ful myche."},{"number":18,"verse":"I schal noumbre hem, and thei schulen be multiplied aboue grauel; Y roos vp, and yit Y am with thee."},{"number":19,"verse":"For thou, God, schalt slee synneris; ye menquelleris, bowe awei fro me."},{"number":20,"verse":"For ye seien in thouyt; Take thei her citees in vanite."},{"number":21,"verse":"Lord, whether Y hatide not hem that hatiden thee; and Y failide on thin enemyes?"},{"number":22,"verse":"Bi perfite haterede Y hatide hem; thei weren maad enemyes to me."},{"number":23,"verse":"God, preue thou me, and knowe thou myn herte; axe thou me, and knowe thou my pathis."},{"number":24,"verse":"And se thou, if weie of wickidnesse is in me; and lede thou me forth in euerlastinge wei."}]}