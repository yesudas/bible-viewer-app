{"bibleAbbr":"WYC1395","bookName":"Psalms","bookEnglishName":"Psalms","chapterNumber":30,"verses":[{"number":1,"verse":"The title of the nyne and twentithe salm. The salm of song, for the halewyng of the hows of Dauid."},{"number":2,"verse":"Lord, Y schal enhaunse thee, for thou hast vp take me; and thou delitidist not myn enemyes on me."},{"number":3,"verse":"Mi Lord God, Y criede to thee; and thou madist me hool."},{"number":4,"verse":"Lord, thou leddist out my soule fro helle; thou sauedist me fro hem that goen doun into the lake."},{"number":5,"verse":"Ye seyntis of the Lord, synge to the Lord; and knowleche ye to the mynde of his hoolynesse."},{"number":6,"verse":"For ire is in his indignacioun; and lijf is in his wille. Wepyng schal dwelle at euentid; and gladnesse at the morewtid."},{"number":7,"verse":"Forsothe Y seide in my plentee; Y schal not be moued with outen ende."},{"number":8,"verse":"Lord, in thi wille; thou hast youe vertu to my fairnesse. Thou turnedist awei thi face fro me; and Y am maad disturblid."},{"number":9,"verse":"Lord, Y schal crye to thee; and Y schal preye to my God."},{"number":10,"verse":"What profit is in my blood; while Y go doun in to corrupcioun? Whether dust schal knouleche to thee; ethir schal telle thi treuthe?"},{"number":11,"verse":"The Lord herde, and hadde merci on me; the Lord is maad myn helpere."},{"number":12,"verse":"Thou hast turned my weilyng in to ioye to me; thou hast to-rent my sak, and hast cumpassid me with gladnesse. (13)That my glorie synge to thee, and Y be not compunct; my Lord God, Y schal knouleche to thee with outen ende."}]}