{"bibleAbbr":"WYC1395","bookName":"Psalms","bookEnglishName":"Psalms","chapterNumber":89,"verses":[{"number":1,"verse":"The title of the eiyte and eiytetithe salm. The lernyng of Ethan, Ezraite."},{"number":2,"verse":"I schal synge with outen ende; the mercies of the Lord. In generacioun and in to generacioun; Y schal telle thi treuthe with my mouth."},{"number":3,"verse":"For thou seidist, With outen ende merci schal be bildid in heuenes; thi treuthe schal be maad redi in tho."},{"number":4,"verse":"I disposide a testament to my chosun men; Y swoor to Dauid, my seruaunt,"},{"number":5,"verse":"Til in to with outen ende I schal make redi thi seed. And Y schal bilde thi seete; in generacioun, and in to generacioun."},{"number":6,"verse":"Lord, heuenes schulen knouleche thi merueilis; and thi treuthe in the chirche of seyntis."},{"number":7,"verse":"For who in the cloudis schal be maad euene to the Lord; schal be lijk God among the sones of God?"},{"number":8,"verse":"God, which is glorified in the counsel of seyntis; is greet, and dreedful ouere alle that ben in his cumpas."},{"number":9,"verse":"Lord God of vertues, who is lijk thee? Lord, thou art miyti, and thi treuthe is in thi cumpas."},{"number":10,"verse":"Thou art Lord of the power of the see; forsothe thou aswagist the stiryng of the wawis therof."},{"number":11,"verse":"Thou madist lowe the proude, as woundid; in the arm of thi vertu thou hast scaterid thin enemyes."},{"number":12,"verse":"Heuenes ben thin, and erthe is thin; thou hast foundid the world, and the fulnesse therof;"},{"number":13,"verse":"thou madist of nouyt the north and the see. Thabor and Hermon schulen make ful out ioye in thi name;"},{"number":14,"verse":"thin arm with power. Thin hond be maad stidefast, and thi riythond be enhaunsid;"},{"number":15,"verse":"riytfulnesse and doom is the makyng redy of thi seete. Merci and treuthe schulen go bifore thi face;"},{"number":16,"verse":"blessid is the puple that kan hertli song. Lord, thei schulen go in the liyt of thi cheer;"},{"number":17,"verse":"and in thi name thei schulen make ful out ioye al dai; and thei schulen be enhaunsid in thi riytfulnesse."},{"number":18,"verse":"For thou art the glorie of the vertu of hem; and in thi good plesaunce oure horn schal be enhaunsid."},{"number":19,"verse":"For oure takyng vp is of the Lord; and of the hooli of Israel oure kyng."},{"number":20,"verse":"Thanne thou spakist in reuelacioun to thi seyntis, and seidist, Y haue set help in the myyti; and Y haue enhaunsid the chosun man of my puple."},{"number":21,"verse":"I foond Dauid, my seruaunt; Y anoyntide hym with myn hooli oile."},{"number":22,"verse":"For myn hond schal helpe him; and myn arm schal conferme hym."},{"number":23,"verse":"The enemye schal no thing profite in him; and the sone of wickidnesse schal not `ley to, for to anoye him."},{"number":24,"verse":"And Y schal sle hise enemyes fro his face; and Y schal turne in to fliyt hem that haten hym."},{"number":25,"verse":"And my treuthe and mercy schal be with him; and his horn schal be enhaunsid in my name."},{"number":26,"verse":"And Y schal sette his hond in the see; and his riyt hoond in flodis."},{"number":27,"verse":"He schal inwardli clepe me, Thou art my fadir; my God, and the vptaker of myn heelthe."},{"number":28,"verse":"And Y schal sette him the firste gendrid sone; hiyer than the kyngis of erthe."},{"number":29,"verse":"With outen ende Y schal kepe my merci to hym; and my testament feithful to him."},{"number":30,"verse":"And Y schal sette his seed in to the world of world; and his trone as the daies of heuene."},{"number":31,"verse":"Forsothe if hise sones forsaken my lawe; and goen not in my domes."},{"number":32,"verse":"If thei maken vnhooli my riytfulnessis; and kepen not my comaundementis."},{"number":33,"verse":"I schal visite in a yerde the wickidnessis of hem; and in betyngis the synnes of hem."},{"number":34,"verse":"But Y schal not scatere my mercy fro hym; and in my treuthe Y schal not anoye hym."},{"number":35,"verse":"Nethir Y schal make vnhooli my testament; and Y schal not make voide tho thingis that comen forth of my lippis."},{"number":36,"verse":"Onys Y swoor in myn hooli;"},{"number":37,"verse":"Y schal not lie to Dauid, his seed schal dwelle with outen ende."},{"number":38,"verse":"And his trone as sunne in my siyt, and as a perfit mone with outen ende; and a feithful witnesse in heuene."},{"number":39,"verse":"But thou hast put awei, and hast dispisid; and hast dilaied thi crist."},{"number":40,"verse":"Thou hast turned awei the testament of thi seruaunt; thou madist vnhooli his seyntuarie in erthe."},{"number":41,"verse":"Thou distriedist alle the heggis therof; thou hast set the stidefastnesse therof drede."},{"number":42,"verse":"Alle men passynge bi the weie rauyschiden him; he is maad schenschipe to hise neiyboris."},{"number":43,"verse":"Thou hast enhaunsid the riythond of men oppressinge him; thou hast gladid alle hise enemyes."},{"number":44,"verse":"Thou hast turned awei the help of his swerd; and thou helpidist not hym in batel."},{"number":45,"verse":"Thou destriedist him fro clensing; and thou hast hurtlid doun his seete in erthe."},{"number":46,"verse":"Thou hast maad lesse the daies of his time; thou hast bisched him with schenschip."},{"number":47,"verse":"Lord, hou longe turnest thou awei in to the ende; schal thin ire brenne out as fier?"},{"number":48,"verse":"Bithenke thou what is my substaunce; for whether thou hast ordeyned veynli alle the sones of men?"},{"number":49,"verse":"Who is a man, that schal lyue, and schal not se deth; schal delyuere his soule fro the hond of helle?"},{"number":50,"verse":"Lord, where ben thin elde mercies; as thou hast swore to Dauid in thi treuthe?"},{"number":51,"verse":"Lord, be thou myndeful of the schenschipe of thi seruauntis, of many hethene men; whiche Y helde togidere in my bosum."},{"number":52,"verse":"Whiche thin enemyes, Lord, diden schenschipfuli; for thei dispisiden the chaungyng of thi crist. (53)Blessid be the Lord with outen ende; be it don, be it don."}]}