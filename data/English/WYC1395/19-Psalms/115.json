{"bibleAbbr":"WYC1395","bookName":"Psalms","bookEnglishName":"Psalms","chapterNumber":115,"verses":[{"number":1,"verse":"Lord, not to vs, not to vs; but yyue thou glorie to thi name."},{"number":2,"verse":"On thi merci and thi treuthe; lest ony tyme hethene men seien, Where is the God of hem?"},{"number":3,"verse":"Forsothe oure God in heuene; dide alle thingis, whiche euere he wolde."},{"number":4,"verse":"The symulacris of hethene men ben siluer and gold; the werkis of mennus hondis."},{"number":5,"verse":"Tho han mouth, and schulen not speke; tho han iyen, and schulen not se."},{"number":6,"verse":"Tho han eeris, and schulen not here; tho han nose thurls, and schulen not smelle."},{"number":7,"verse":"Tho han hondis, and schulen not grope; tho han feet, and schulen not go; tho schulen not crye in her throte."},{"number":8,"verse":"Thei that maken tho ben maad lijk tho; and alle that triste in tho."},{"number":9,"verse":"The hous of Israel hopide in the Lord; he is the helpere `of hem, and the defendere of hem."},{"number":10,"verse":"The hous of Aaron hopide in the Lord; he is the helpere of hem, and the defendere of hem."},{"number":11,"verse":"Thei that dreden the Lord, hopiden in the Lord; he is the helpere of hem, and the defendere of hem."},{"number":12,"verse":"The Lord was myndeful of vs; and blesside vs. He blesside the hous of Israel; he blesside the hous of Aaron."},{"number":13,"verse":"He blesside alle men that dreden the Lord; `he blesside litle `men with the grettere."},{"number":14,"verse":"The Lord encreesse on you; on you and on youre sones."},{"number":15,"verse":"Blessid be ye of the Lord; that made heuene and erthe."},{"number":16,"verse":"Heuene of `heuene is to the Lord; but he yaf erthe to the sones of men."},{"number":17,"verse":"Lord, not deed men schulen herie thee; nether alle men that goen doun in to helle."},{"number":18,"verse":"But we that lyuen, blessen the Lord; fro this tyme now and til in to the world."}]}