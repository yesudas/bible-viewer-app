{"bibleAbbr":"WYC1395","bookName":"Psalms","bookEnglishName":"Psalms","chapterNumber":74,"verses":[{"number":1,"verse":"The title of the thre and seuentithe salm. The lernyng of Asaph. God, whi hast thou put awei in to the ende; thi strong veniaunce is wrooth on the scheep of thi leesewe?"},{"number":2,"verse":"Be thou myndeful of thi gadering togidere; which thou haddist in possessioun fro the bigynnyng. Thou ayenbouytist the yerde of thin eritage; the hille of Syon in which thou dwellidist ther ynne."},{"number":3,"verse":"Reise thin hondis in to the prides of hem; hou grete thingis the enemy dide wickidli in the hooli."},{"number":4,"verse":"And thei that hatiden thee; hadden glorie in the myddis of thi solempnete."},{"number":5,"verse":"Thei settiden her signes, `ethir baneris, signes on the hiyeste, as in the outgoing; and thei knewen not."},{"number":6,"verse":"As in a wode of trees thei heweden doun with axis the yatis therof in to it silf; thei castiden doun it with an ax, and a brood fallinge ax."},{"number":7,"verse":"Thei brenten with fier thi seyntuarie; thei defouliden the tabernacle of thi name in erthe."},{"number":8,"verse":"The kynrede of hem seiden togidere in her herte; Make we alle the feest daies of God to ceesse fro the erthe."},{"number":9,"verse":"We han not seyn oure signes, now `no profete is; and he schal no more knowe vs."},{"number":10,"verse":"God, hou long schal the enemye seie dispit? the aduersarie territh to ire thi name in to the ende."},{"number":11,"verse":"Whi turnest thou awei thin hoond, and `to drawe out thi riythond fro the myddis of thi bosum, til in to the ende?"},{"number":12,"verse":"Forsothe God oure kyng bifore worldis; wrouyte heelthe in the mydis of erthe."},{"number":13,"verse":"Thou madist sad the see bi thi vertu; thou hast troblid the heedis of dragouns in watris."},{"number":14,"verse":"Thou hast broke the heedis of `the dragoun; thou hast youe hym to mete to the puplis of Ethiopiens."},{"number":15,"verse":"Thou hast broke wellis, and strondis; thou madist drie the flodis of Ethan."},{"number":16,"verse":"The dai is thin, and the niyt is thin; thou madist the moreutid and the sunne."},{"number":17,"verse":"Thou madist alle the endis of erthe; somer and veer tyme, thou fourmedist tho."},{"number":18,"verse":"Be thou myndeful of this thing, the enemye hath seid schenschip to the Lord; and the vnwijs puple hath excitid to ire thi name."},{"number":19,"verse":"Bitake thou not to beestis men knoulechenge to thee; and foryete thou not in to the ende the soulis of thi pore men."},{"number":20,"verse":"Biholde in to thi testament; for thei that ben maad derk of erthe, ben fillid with the housis of wickidnessis."},{"number":21,"verse":"A meke man be not turned awei maad aschamed; a pore man and nedi schulen herie thi name."},{"number":22,"verse":"God, rise vp, deme thou thi cause; be thou myndeful of thin vpbreidyngis, of tho that ben al dai of the vnwise man."},{"number":23,"verse":"Foryete thou not the voices of thin enemyes; the pride of hem that haten thee, stieth euere."}]}