{"bibleAbbr":"WYC1395","bookName":"Psalms","bookEnglishName":"Psalms","chapterNumber":56,"verses":[{"number":1,"verse":"The title of the fyue and fiftithe salm. `In Ebreu thus, To the ouercomyng on the doumb culuer of fer drawing awei, the comely song of Dauid, whanne Filisteis helden hym in Geth. `In Jeroms translacioun thus, To the ouercomer for the doumb culuer, for it yede awei fer. Dauid meke and symple made this salm, whanne Palesteyns helden hym in Geth."},{"number":2,"verse":"God, haue thou merci on me, for a man hath defoulid me; al dai he impugnyde, and troublide me."},{"number":3,"verse":"Myn enemyes defouliden me al dai; for manye fiyteris weren ayens me."},{"number":4,"verse":"Of the hiynesse of dai Y schal drede; but God Y schal hope in thee."},{"number":5,"verse":"In God Y schal preise my wordis; Y hopide in God, Y schal not drede what thing fleisch schal do to me."},{"number":6,"verse":"Al dai thei cursiden my wordis; ayens me alle her thouytis weren in to yuel."},{"number":7,"verse":"Thei schulen dwelle, and schulen hide; thei schulen aspie myn heele."},{"number":8,"verse":"As thei abiden my lijf, for nouyt schalt thou make hem saaf; in ire thou schalt breke togidre puplis."},{"number":9,"verse":"God, Y schewide my lijf to thee; thou hast set my teeris in thi siyt. As and in thi biheest, Lord;"},{"number":10,"verse":"thanne myn enemyes schulen be turned abak. In what euere dai Y schal inwardli clepe thee; lo! Y haue knowe, that thou art my God."},{"number":11,"verse":"In God Y schal preise a word; in the Lord Y schal preyse a word. Y schal hope in God; Y schal not drede what thing a man schal do to me."},{"number":12,"verse":"God, thin auowis ben in me; whiche Y schal yelde heriyngis to thee."},{"number":13,"verse":"For thou hast delyuerid my lijf fro deth, and my feet fro slidyng; that Y pleese bifore God in the liyt of hem that lyuen."}]}