{"bibleAbbr":"WYC1395","bookName":"Psalms","bookEnglishName":"Psalms","chapterNumber":98,"verses":[{"number":1,"verse":"The seuen and nyntithe salm hath no title. Singe ye a newe song to the Lord; for he hath do merueils. His riyt hond and his hooli arm; hath maad heelthe to hym."},{"number":2,"verse":"The Lord hath maad knowun his heelthe; in the siyt of hethene men he hath schewid his riytfulnesse."},{"number":3,"verse":"He bithouyte on his merci; and on his treuthe, to the hous of Israel. Alle the endis of erthe; sien the heelthe of oure God."},{"number":4,"verse":"Al erthe, make ye hertli ioye to God; synge ye, and make ye ful out ioye, and seie ye salm."},{"number":5,"verse":"Singe ye to the Lord in an harpe, in harpe and vois of salm;"},{"number":6,"verse":"in trumpis betun out with hamer, and in vois of a trumpe of horn. Hertli synge ye in the siyt of the Lord, the king; the see and the fulnesse therof be moued;"},{"number":7,"verse":"the world, and thei that dwellen therynne."},{"number":8,"verse":"Flodis schulen make ioie with hond, togidere hillis schulen make ful out ioye, for siyt of the Lord;"},{"number":9,"verse":"for he cometh to deme the erthe. He schal deme the world in riytfulnesse; and puplis in equite."}]}