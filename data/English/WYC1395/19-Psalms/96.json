{"bibleAbbr":"WYC1395","bookName":"Psalms","bookEnglishName":"Psalms","chapterNumber":96,"verses":[{"number":1,"verse":"The fyue and nyntithe salm hath no title. Singe ye a newe song to the Lord; al erthe, synge ye to the Lord."},{"number":2,"verse":"Synge ye to the Lord, and blesse ye his name; telle ye his heelthe fro dai in to dai."},{"number":3,"verse":"Telle ye his glorie among hethene men; hise merueilis among alle puplis."},{"number":4,"verse":"For the Lord is greet, and worthi to be preisid ful myche; he is ferdful aboue alle goddis."},{"number":5,"verse":"For alle the goddis of hethene men ben feendis; but the Lord made heuenes."},{"number":6,"verse":"Knouleching and fairnesse is in his siyt; hoolynesse and worthi doyng is in his halewing."},{"number":7,"verse":"Ye cuntrees of hethene men, brynge to the Lord, bringe ye glorye and onour to the Lord;"},{"number":8,"verse":"bringe ye to the Lord glorie to hys name. Take ye sacrificis, and entre ye in to the hallis of hym;"},{"number":9,"verse":"herie ye the Lord in his hooli halle. Al erthe be moued of his face;"},{"number":10,"verse":"seie ye among hethene men, that the Lord hath regned. And he hath amendid the world, that schal not be moued; he schal deme puplis in equite."},{"number":11,"verse":"Heuenes be glad, and the erthe make ful out ioye, the see and the fulnesse therof be moued togidere; feeldis schulen make ioye,"},{"number":12,"verse":"and alle thingis that ben in tho. Thanne alle the trees of wodis schulen make ful out ioye, for the face of the Lord, for he cometh;"},{"number":13,"verse":"for he cometh to deme the erthe. He schal deme the world in equite; and puplis in his treuthe."}]}