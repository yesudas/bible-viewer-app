{"bibleAbbr":"WYC1395","bookName":"Psalms","bookEnglishName":"Psalms","chapterNumber":77,"verses":[{"number":1,"verse":"The `title of the sixte and seuentithe salm. `To the ouercomere on Yditum, `the salm of Asaph."},{"number":2,"verse":"With my vois Y criede to the Lord; with my vois to God, and he yaf tent to me."},{"number":3,"verse":"In the dai of my tribulacioun Y souyte God with myn hondis; in the nyyt `to fore hym, and Y am not disseyued. Mi soule forsook to be coumfortid;"},{"number":4,"verse":"Y was myndeful of God, and Y delitide, and Y was exercisid; and my spirit failide."},{"number":5,"verse":"Myn iyen bifore took wakyngis; Y was disturblid, and Y spak not."},{"number":6,"verse":"I thouyte elde daies; and Y hadde in mynde euerlastinge yeeris."},{"number":7,"verse":"And Y thouyte in the nyyt with myn herte; and Y was exercisid, and Y clensid my spirit."},{"number":8,"verse":"Whether God schal caste awei with outen ende; ether schal he not lei to, that he be more plesid yit?"},{"number":9,"verse":"Ethir schal he kitte awei his merci into the ende; fro generacioun in to generacioun?"},{"number":10,"verse":"Ethir schal God foryete to do mercy; ethir schal he withholde his mercies in his ire?"},{"number":11,"verse":"And Y seide, Now Y bigan; this is the chaunging of the riythond of `the hiye God."},{"number":12,"verse":"I hadde mynde on the werkis of the Lord; for Y schal haue mynde fro the bigynnyng of thi merueilis."},{"number":13,"verse":"And Y schal thenke in alle thi werkis; and Y schal be occupied in thi fyndyngis."},{"number":14,"verse":"God, thi weie was in the hooli; what God is greet as oure God?"},{"number":15,"verse":"thou art God, that doist merueilis. Thou madist thi vertu knowun among puplis;"},{"number":16,"verse":"thou ayenbouytist in thi arm thi puple, the sones of Jacob and of Joseph."},{"number":17,"verse":"God, watris sien thee, watris sien thee, and dredden; and depthis of watris weren disturblid."},{"number":18,"verse":"The multitude of the soun of watris; cloudis yauen vois."},{"number":19,"verse":"For whi thin arewis passen; the vois of thi thundir was in a wheel. Thi liytnyngis schyneden to the world; the erthe was moued, and tremblid."},{"number":20,"verse":"Thi weie in the see, and thi pathis in many watris; and thi steppis schulen not be knowun. (21)Thou leddist forth thi puple as scheep; in the hond of Moyses and of Aaron."}]}