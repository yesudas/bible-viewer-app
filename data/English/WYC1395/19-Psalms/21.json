{"bibleAbbr":"WYC1395","bookName":"Psalms","bookEnglishName":"Psalms","chapterNumber":21,"verses":[{"number":1,"verse":"The title of the twentithe salm. To victorie, the salm of Dauid."},{"number":2,"verse":"Lord, the kyng schal be glad in thi vertu; and he schal ful out haue ioye greetli on thin helthe."},{"number":3,"verse":"Thou hast youe to hym the desire of his herte; and thou hast not defraudid hym of the wille of hise lippis."},{"number":4,"verse":"For thou hast bifor come hym in the blessyngis of swetnesse; thou hast set on his heed a coroun of preciouse stoon."},{"number":5,"verse":"He axide of thee lijf, and thou yauest to hym; the lengthe of daies in to the world, `and in to the world of world."},{"number":6,"verse":"His glorie is greet in thin helthe; thou schalt putte glorie, and greet fayrnesse on hym."},{"number":7,"verse":"For thou schalt yyue hym in to blessing in to the world of world; thou schalt make hym glad in ioye with thi cheer."},{"number":8,"verse":"For the kyng hopith in the Lord; and in the merci of the hiyeste he schal not be moued."},{"number":9,"verse":"Thyn hond be foundun to alle thin enemyes; thi riythond fynde alle hem that haten thee."},{"number":10,"verse":"Thou schalt putte hem as a furneis of fier in the tyme of thi cheer; the Lord schal disturble hem in his ire, and fier schal deuoure hem."},{"number":11,"verse":"Thou schalt leese the fruyt of hem fro erthe; and `thou schalt leese the seed of hem fro the sones of men."},{"number":12,"verse":"For thei bowiden yuels ayens thee; thei thouyten counseils, whiche thei myyten not stablische."},{"number":13,"verse":"For thou schalt putte hem abac; in thi relifs thou schalt make redi the cheer of hem. (14)Lord, be thou enhaunsid in thi vertu; we schulen synge, and seie opinly thi vertues."}]}