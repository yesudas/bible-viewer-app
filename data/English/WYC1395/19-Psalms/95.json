{"bibleAbbr":"WYC1395","bookName":"Psalms","bookEnglishName":"Psalms","chapterNumber":95,"verses":[{"number":1,"verse":"The foure and nyntithe salm. Come ye, make we ful out ioie to the Lord; hertli synge we to God, oure heelthe."},{"number":2,"verse":"Bifore ocupie we his face in knowleching; and hertli synge we to him in salmes."},{"number":3,"verse":"For God is a greet Lord, and a greet king aboue alle goddis; for the Lord schal not putte awei his puple."},{"number":4,"verse":"For alle the endis of erthe ben in his hond; and the hiynesses of hillis ben hise."},{"number":5,"verse":"For the see is his, and he made it; and hise hondis formeden the drie lond."},{"number":6,"verse":"Come ye, herie we, and falle we doun bifore God, wepe we bifore the Lord that made vs;"},{"number":7,"verse":"for he is oure Lord God. And we ben the puple of his lesewe; and the scheep of his hond."},{"number":8,"verse":"If ye han herd his vois to dai; nyle ye make hard youre hertis."},{"number":9,"verse":"As in the terryng to wraththe; bi the dai of temptacioun in desert. Where youre fadris temptiden me; thei preueden and sien my werkis."},{"number":10,"verse":"Fourti yeer I was offendid to this generacioun; and Y seide, Euere thei erren in herte."},{"number":11,"verse":"And these men knewen not my weies; to whiche Y swoor in myn ire, thei schulen not entre in to my reste."}]}