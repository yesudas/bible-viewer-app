{"bibleAbbr":"WYC1395","bookName":"Psalms","bookEnglishName":"Psalms","chapterNumber":106,"verses":[{"number":1,"verse":"The `title of the hundrid and fifthe salm. Alleluya. Kouleche ye to the Lord, for he is good; for his mercy is with outen ende."},{"number":2,"verse":"Who schal speke the powers of the Lord; schal make knowun alle hise preisyngis?"},{"number":3,"verse":"Blessid ben thei that kepen dom; and doon riytfulnesse in al tyme."},{"number":4,"verse":"Lord, haue thou mynde on vs in the good plesaunce of thi puple; visite thou vs in thin heelthe."},{"number":5,"verse":"To se in the goodnesse of thi chosun men, to be glad in the gladnes of thi folk; that thou be heried with thin eritage."},{"number":6,"verse":"We han synned with oure fadris; we han do vniustli, we han do wickidnesse."},{"number":7,"verse":"Oure fadris in Egipt vndirstoden not thi merueils; thei weren not myndeful of the multitude of thi merci. And thei stiynge in to the see, in to the reed see, terreden to wraththe;"},{"number":8,"verse":"and he sauede hem for his name, that `he schulde make knowun his power."},{"number":9,"verse":"And he departide the reed see, and it was dried; and he lede forth hem in the depthis of watris as in deseert."},{"number":10,"verse":"And he sauede hem fro the hond of hateris; and he ayen bouyte hem fro the hond of the enemye."},{"number":11,"verse":"And the watir hilide men troublynge hem; oon of hem abood not."},{"number":12,"verse":"And thei bileueden to hise wordis; and thei preisiden the heriynge of hym."},{"number":13,"verse":"Thei hadden `soone do, thei foryaten hise werkis; and thei abididen not his councel."},{"number":14,"verse":"And thei coueitiden coueitise in deseert; and temptiden God in a place with out watir."},{"number":15,"verse":"And he yaf to hem the axyng of hem; and he sente fulnesse in to the soulis of hem."},{"number":16,"verse":"And thei wraththiden Moyses in the castels; Aaron, the hooli of the Lord."},{"number":17,"verse":"The erthe was opened, and swolewid Datan; and hilide on the congregacioun of Abiron."},{"number":18,"verse":"And fier brente an hiye in the synagoge of hem; flawme brente synneris."},{"number":19,"verse":"And thei maden a calf in Oreb; and worschipiden a yotun ymage."},{"number":20,"verse":"And thei chaungiden her glorie; in to the liknesse of a calf etynge hei."},{"number":21,"verse":"Thei foryaten God, that sauede hem, that dide grete werkis in Egipt,"},{"number":22,"verse":"merueils in the lond of Cham; feerdful thingis in the reed see."},{"number":23,"verse":"And God seide, that he wolde leese hem; if Moises, his chosun man, hadde not stonde in the brekyng of his siyt. That he schulde turne awei his ire; lest he loste hem."},{"number":24,"verse":"And thei hadden the desirable lond for nouyt, thei bileueden not to his word, and thei grutchiden in her tabernaclis;"},{"number":25,"verse":"thei herden not the vois of the Lord."},{"number":26,"verse":"And he reiside his hond on hem; to caste doun hem in desert."},{"number":27,"verse":"And to caste awei her seed in naciouns; and to leese hem in cuntreis."},{"number":28,"verse":"And thei maden sacrifice to Belfagor; and thei eeten the sacrificis of deed beestis."},{"number":29,"verse":"And thei wraththiden God in her fyndyngis; and fallyng was multiplied in hem."},{"number":30,"verse":"And Fynees stood, and pleeside God; and the veniaunce ceesside."},{"number":31,"verse":"And it was arrettid to hym to riytfulnesse; in generacioun and in to generacioun, til in to with outen ende."},{"number":32,"verse":"And thei wraththiden God at the watris of ayenseiyng; and Moises was trauelid for hem, for thei maden bittere his spirit,"},{"number":33,"verse":"and he departide in his lippis."},{"number":34,"verse":"Thei losten not hethen men; whiche the Lord seide to hem."},{"number":35,"verse":"And thei weren meddlid among hethene men, and lerneden the werkis of hem,"},{"number":36,"verse":"and serueden the grauen ymagis of hem; and it was maad to hem in to sclaundre."},{"number":37,"verse":"And thei offriden her sones; and her douytris to feendis."},{"number":38,"verse":"And thei schedden out innocent blood, the blood of her sones and of her douytris; whiche thei sacrificiden to the grauun ymagis of Chanaan."},{"number":39,"verse":"And the erthe was slayn in bloodis, and was defoulid in the werkis of hem; and thei diden fornicacioun in her fyndyngis."},{"number":40,"verse":"And the Lord was wrooth bi strong veniaunce ayens his puple; and hadde abhominacioun of his eritage."},{"number":41,"verse":"And he bitook hem in to the hondis of hethene men; and thei that hatiden hem, weren lordis of hem."},{"number":42,"verse":"And her enemyes diden tribulacioun to hem, and thei weren mekid vndir the hondis of enemyes;"},{"number":43,"verse":"ofte he delyuerede hem. But thei wraththiden hym in her counsel; and thei weren maad low in her wickidnessis."},{"number":44,"verse":"And he siye, whanne thei weren set in tribulacioun; and he herde the preyer of hem."},{"number":45,"verse":"And he was myndeful of his testament; and it repentide hym bi the multitude of his merci."},{"number":46,"verse":"And he yaf hem in to mercies; in the siyt of alle men, that hadden take hem."},{"number":47,"verse":"Oure Lord God, make thou vs saaf; and gadere togidere vs fro naciouns. That we knouleche to thin hooli name; and haue glorie in thi preisyng."},{"number":48,"verse":"Blessid be the Lord God of Israel fro the world and til in to the world; and al the puple schal seye, Be it don, be it don."}]}