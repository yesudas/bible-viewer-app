{"bibleAbbr":"WYC1395","bookName":"Psalms","bookEnglishName":"Psalms","chapterNumber":102,"verses":[{"number":1,"verse":"The title of the `hundrid and o salm. The preier of a pore man, whanne he was angwishid, and schedde out his speche bifore the Lord."},{"number":2,"verse":"Lord, here thou my preier; and my crie come to thee."},{"number":3,"verse":"Turne not awei thi face fro me; in what euere dai Y am troblid, bowe doun thin eere to me. In what euere day Y schal inwardli clepe thee; here thou me swiftli."},{"number":4,"verse":"For my daies han failid as smoke; and my boonus han dried vp as critouns."},{"number":5,"verse":"I am smytun as hei, and myn herte dried vp; for Y haue foryete to eete my breed."},{"number":6,"verse":"Of the vois of my weilyng; my boon cleuede to my fleische."},{"number":7,"verse":"I am maad lijk a pellican of wildirnesse; Y am maad as a niyt crowe in an hous."},{"number":8,"verse":"I wakide; and Y am maad as a solitarie sparowe in the roof."},{"number":9,"verse":"Al dai myn enemyes dispisiden me; and thei that preisiden me sworen ayens me."},{"number":10,"verse":"For Y eet aschis as breed; and Y meddlide my drinke with weping."},{"number":11,"verse":"Fro the face of the ire of thin indignacioun; for thou reisinge me hast hurtlid me doun."},{"number":12,"verse":"Mi daies boweden awei as a schadewe; and Y wexede drie as hei."},{"number":13,"verse":"But, Lord, thou dwellist with outen ende; and thi memorial in generacioun and in to generacioun."},{"number":14,"verse":"Lord, thou risinge vp schalt haue merci on Sion; for the tyme `to haue merci therof cometh, for the tyme cometh."},{"number":15,"verse":"For the stones therof plesiden thi seruauntis; and thei schulen haue merci on the lond therof."},{"number":16,"verse":"And, Lord, hethen men schulen drede thi name; and alle kingis of erthe schulen drede thi glori."},{"number":17,"verse":"For the Lord hath bildid Sion; and he schal be seen in his glorie."},{"number":18,"verse":"He bihelde on the preier of meke men; and he dispiside not the preier of hem."},{"number":19,"verse":"Be these thingis writun in an othere generacioun; and the puple that schal be maad schal preise the Lord."},{"number":20,"verse":"For he bihelde fro his hiye hooli place; the Lord lokide fro heuene in to erthe."},{"number":21,"verse":"For to here the weilingis of feterid men; and for to vnbynde the sones of slayn men."},{"number":22,"verse":"That thei telle in Sion the name of the Lord; and his preising in Jerusalem."},{"number":23,"verse":"In gaderinge togidere puplis in to oon; and kingis, that thei serue the Lord."},{"number":24,"verse":"It answeride to hym in the weie of his vertu; Telle thou to me the fewnesse of my daies."},{"number":25,"verse":"Ayenclepe thou not me in the myddil of my daies; thi yeris ben in generacioun and in to generacioun."},{"number":26,"verse":"Lord, thou foundidist the erthe in the bigynnyng; and heuenes ben the werkis of thin hondis."},{"number":27,"verse":"Tho schulen perische, but thou dwellist perfitli; and alle schulen wexe eelde as a clooth. And thou schalt chaunge hem as an hiling, and tho schulen be chaungid;"},{"number":28,"verse":"but thou art the same thi silf, and thi yeeris schulen not faile. (29)The sones of thi seruauntis schulen dwelle; and the seed of hem schal be dressid in to the world."}]}