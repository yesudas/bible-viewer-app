{"bibleAbbr":"WYC1395","bookName":"Psalms","bookEnglishName":"Psalms","chapterNumber":44,"verses":[{"number":1,"verse":"The title of the thre and fourtithe salm. `To victorie, lernyng to the sones of Chore."},{"number":2,"verse":"God, we herden with oure eeris; oure fadris telden to vs. The werk, which thou wrouytist in the daies of hem; and in elde daies."},{"number":3,"verse":"Thin hond lost hethene men, and thou plauntidist hem; thou turmentidist puplis, and castidist hem out."},{"number":4,"verse":"For the children of Israel weldiden the lond not bi her swerd; and the arm of hem sauyde not hem. But thi riyt hond, and thin arm, and the liytnyng of thi cheer; for thou were plesid in hem."},{"number":5,"verse":"Thou art thi silf, my kyng and my God; that sendist helthis to Jacob."},{"number":6,"verse":"Bi thee we schulen wyndewe oure enemyes with horn; and in thi name we schulen dispise hem, that risen ayen vs."},{"number":7,"verse":"For Y schal not hope in my bouwe; and my swerd schal not saue me."},{"number":8,"verse":"For thou hast saued vs fro men turmentinge vs; and thou hast schent men hatinge vs."},{"number":9,"verse":"We schulen be preisid in God al dai; and in thi name we schulen knouleche to thee in to the world."},{"number":10,"verse":"But now thou hast put vs abac, and hast schent vs; and thou, God, schalt not go out in oure vertues."},{"number":11,"verse":"Thou hast turned vs awei bihynde aftir oure enemyes; and thei, that hatiden vs, rauyschiden dyuerseli to hem silf."},{"number":12,"verse":"Thou hast youe vs as scheep of meetis; and among hethene men thou hast scaterid vs."},{"number":13,"verse":"Thou hast seeld thi puple with out prijs; and multitude was not in the chaungyngis of hem."},{"number":14,"verse":"Thou hast set vs schenschip to oure neiyboris; mouwyng and scorn to hem that ben in oure cumpas."},{"number":15,"verse":"Thou hast set vs into licnesse to hethene me; stiryng of heed among puplis."},{"number":16,"verse":"Al dai my schame is ayens me; and the schenschipe of my face hilide me."},{"number":17,"verse":"Fro the vois of dispisere, and yuele spekere; fro the face of enemy, and pursuere."},{"number":18,"verse":"Alle these thingis camen on vs, and we han not foryete thee; and we diden not wickidli in thi testament."},{"number":19,"verse":"And oure herte yede not awei bihynde; and thou hast bowid awei oure pathis fro thi weie."},{"number":20,"verse":"For thou hast maad vs lowe in the place of turment; and the schadewe of deth hilide vs."},{"number":21,"verse":"If we foryaten the name of oure God; and if we helden forth oure hondis to an alien God."},{"number":22,"verse":"Whether God schal not seke these thingis? for he knowith the hid thingis of herte. For whi we ben slayn al dai for thee; we ben demed as scheep of sleyng."},{"number":23,"verse":"Lord, rise vp, whi slepist thou? rise vp, and putte not awei in to the ende."},{"number":24,"verse":"Whi turnest thou awei thi face? thou foryetist oure pouert, and oure tribulacioun."},{"number":25,"verse":"For oure lijf is maad low in dust; oure wombe is glued togidere in the erthe."},{"number":26,"verse":"Lord, rise vp thou, and helpe vs; and ayenbie vs for thi name."}]}