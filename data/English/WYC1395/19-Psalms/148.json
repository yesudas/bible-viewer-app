{"bibleAbbr":"WYC1395","bookName":"Psalms","bookEnglishName":"Psalms","chapterNumber":148,"verses":[{"number":1,"verse":"The `title of the hundrid and eiyte and fourtithe salm. Alleluya. Ye of heuenes, herie the Lord; herie ye hym in hiye thingis."},{"number":2,"verse":"Alle hise aungels, herie ye hym; alle hise vertues, herye ye hym."},{"number":3,"verse":"Sunne and moone, herie ye hym; alle sterris and liyt, herie ye hym."},{"number":4,"verse":"Heuenes of heuenes, herie ye hym; and the watris that ben aboue heuenes,"},{"number":5,"verse":"herie ye the name of the Lord."},{"number":6,"verse":"For he seide, and thingis weren maad; he comaundide, and thingis weren maad of nouyt. He ordeynede tho thingis in to the world, and in to the world of world; he settide a comaundement, and it schal not passe."},{"number":7,"verse":"Ye of erthe, herie ye the Lord; dragouns, and alle depthis of watris."},{"number":8,"verse":"Fier, hail, snow, iys, spiritis of tempestis; that don his word."},{"number":9,"verse":"Mounteyns, and alle litle hillis; trees berynge fruyt, and alle cedris."},{"number":10,"verse":"Wielde beestis, and alle tame beestis; serpentis, and fetherid briddis."},{"number":11,"verse":"The kingis of erthe, and alle puplis; the princis, and alle iugis of erthe."},{"number":12,"verse":"Yonge men, and virgyns, elde men with yongere, herie ye the name of the Lord;"},{"number":13,"verse":"for the name of hym aloone is enhaunsid."},{"number":14,"verse":"His knouleching be on heuene and erthe; and he hath enhaunsid the horn of his puple. An ympne be to alle hise seyntis; to the children of Israel, to a puple neiyynge to hym."}]}