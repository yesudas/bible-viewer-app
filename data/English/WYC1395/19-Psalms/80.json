{"bibleAbbr":"WYC1395","bookName":"Psalms","bookEnglishName":"Psalms","chapterNumber":80,"verses":[{"number":1,"verse":"The title of the nyne and seuentithe salm. To victorie; this salm is witnessing of Asaph for lilies."},{"number":2,"verse":"Thou that gouernest Israel, yyue tent; that leedist forth Joseph as a scheep. Thou that sittist on cherubym; be schewid bifore Effraym,"},{"number":3,"verse":"Beniamyn, and Manasses. Stire thi power, and come thou; that thou make vs saaf."},{"number":4,"verse":"God of vertues, turne thou vs; and schewe thi face, and we schulen be saaf."},{"number":5,"verse":"Lord God of vertues; hou longe schalt thou be wrooth on the preier of thi seruaunt?"},{"number":6,"verse":"Hou longe schalt thou feede vs with the breed of teeris; and schalt yyue drynke to vs with teeris in mesure?"},{"number":7,"verse":"Thou hast set vs in to ayenseiyng to oure neiyboris; and oure enemyes han scornyde vs."},{"number":8,"verse":"God of vertues, turne thou vs; and schewe thi face, and we schulen be saaf."},{"number":9,"verse":"Thou translatidist a vyne fro Egipt; thou castidist out hethene men, and plauntidist it."},{"number":10,"verse":"Thou were leeder of the weie in the siyt therof; and thou plauntidist the rootis therof, and it fillide the lond."},{"number":11,"verse":"The schadewe therof hilide hillis; and the braunchis therof filliden the cedris of God."},{"number":12,"verse":"It streiyte forth hise siouns til to the see, and the generacioun ther of `til to the flood."},{"number":13,"verse":"Whi hast thou destried the wal therof; and alle men that goen forth bi the weie gaderiden awei the grapis therof?"},{"number":14,"verse":"A boor of the wode distriede it; and a singuler wielde beeste deuouride it."},{"number":15,"verse":"God of vertues, be thou turned; biholde thou fro heuene, and se, and visite this vyne."},{"number":16,"verse":"And make thou it perfit, which thi riythond plauntide; and biholde thou on the sone of man, which thou hast confermyd to thee."},{"number":17,"verse":"Thingis brent with fier, and vndurmyned; schulen perische for the blamyng of thi cheer."},{"number":18,"verse":"Thin hond be maad on the man of thi riythond; and on the sone of man, whom thou hast confermed to thee."},{"number":19,"verse":"And we departiden not fro thee; thou schalt quykene vs, and we schulen inwardli clepe thi name. (20)Lord God of vertues, turne thou vs; and schewe thi face, and we schulen be saaf."}]}