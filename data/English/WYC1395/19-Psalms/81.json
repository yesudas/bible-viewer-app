{"bibleAbbr":"WYC1395","bookName":"Psalms","bookEnglishName":"Psalms","chapterNumber":81,"verses":[{"number":1,"verse":"The title of the eiytetithe salm. To the ouercomer in the pressours of Asaph."},{"number":2,"verse":"Make ye fulli ioye to God, oure helpere; synge ye hertli to God of Jacob."},{"number":3,"verse":"Take ye a salm, and yyue ye a tympan; a myrie sautere with an harpe."},{"number":4,"verse":"Blowe ye with a trumpe in Neomenye; in the noble dai of youre solempnite."},{"number":5,"verse":"For whi comaundement is in Israel; and doom is to God of Jacob."},{"number":6,"verse":"He settide that witnessing in Joseph; whanne he yede out of the lond of Egipt, he herde a langage, which he knew not."},{"number":7,"verse":"He turnede a wei his bak fro birthens; hise hondis serueden in a coffyn."},{"number":8,"verse":"In tribulacioun thou inwardli clepidist me, and Y delyuerede thee; Y herde thee in the hid place of tempest, Y preuede thee at the water of ayenseiyng."},{"number":9,"verse":"My puple, here thou, and Y schal be witnesse ayens thee;"},{"number":10,"verse":"Israel, if thou herist me, a fresche God schal not be in thee, and thou schalt not worschipe an alien god."},{"number":11,"verse":"For Y am thi Lord God, that ladde thee out of the lond of Egipt; make large thi mouth, and Y schal fille it."},{"number":12,"verse":"And my puple herde not my vois; and Israel yaue not tente to me."},{"number":13,"verse":"And Y lefte hem aftir the desiris of her herte; thei schulen go in her fyndyngis."},{"number":14,"verse":"If my puple hadde herde me; if Israel hadde go in my weies."},{"number":15,"verse":"For nouyt in hap Y hadde maad low her enemyes; and Y hadde send myn hond on men doynge tribulacioun to hem."},{"number":16,"verse":"The enemyes of the Lord lieden to hym; and her tyme schal be in to worldis. (17)And he fedde hem of the fatnesse of whete; and he fillide hem with hony of the stoon."}]}