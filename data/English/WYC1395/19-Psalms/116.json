{"bibleAbbr":"WYC1395","bookName":"Psalms","bookEnglishName":"Psalms","chapterNumber":116,"verses":[{"number":1,"verse":"The titil of the hundrid and fourtenthe salm. Alleluia. I louede `the Lord; for the Lord schal here the vois of my preier."},{"number":2,"verse":"For he bowide doun his eere to me; and Y schal inwardli clepe in my daies."},{"number":3,"verse":"The sorewis of deth cumpassiden me; and the perelis of helle founden me."},{"number":4,"verse":"I foond tribulacioun and sorewe; and Y clepide inwardli the name of the Lord. Thou, Lord, delyuere my soule;"},{"number":5,"verse":"the Lord is merciful, and iust; and oure God doith merci."},{"number":6,"verse":"And the Lord kepith litle children; Y was mekid, and he delyuerede me."},{"number":7,"verse":"Mi soule, turne thou in to thi reste; for the Lord hath do wel to thee."},{"number":8,"verse":"For he hath delyuered my soule fro deth; myn iyen fro wepingis, my feet fro fallyng doun."},{"number":9,"verse":"I schal plese the Lord; in the cuntrei of hem that lyuen."},{"number":10,"verse":"I bileuede, for which thing Y spak; forsoth Y was maad low ful myche."},{"number":11,"verse":"I seide in my passing; Ech man is a lier."},{"number":12,"verse":"What schal Y yelde to the Lord; for alle thingis which he yeldide to me?"},{"number":13,"verse":"I schal take the cuppe of heelthe; and Y schal inwardli clepe the name of the Lord."},{"number":14,"verse":"I schal yelde my vowis to the Lord bifor al his puple;"},{"number":15,"verse":"the deth of seyntis of the Lord is precious in his siyt."},{"number":16,"verse":"O! Lord, for Y am thi seruant; Y am thi seruaunt, and the sone of thi handmaide. Thou hast broke my bondys,"},{"number":17,"verse":"to thee Y schal offre a sacrifice of heriyng; and Y schal inwardli clepe the name of the Lord."},{"number":18,"verse":"I schal yelde my vowis to the Lord, in the siyt of al his puple;"},{"number":19,"verse":"in the porchis of the hous of the Lord, in the myddil of thee, Jerusalem."}]}