{"bibleAbbr":"WYC1395","bookName":"Psalms","bookEnglishName":"Psalms","chapterNumber":57,"verses":[{"number":1,"verse":"The title of the sixte and fiftithe salm. `In Ebreu thus, To the victorie, lese thou not the semeli song, `ether the `swete song of Dauid, `whanne he fledde fro the face of Saul in to the denne. `In Jeroms translacioun thus, For victorie, that thou lese not Dauid, meke and simple, whanne he fledde fro the face of Saul in to the denne."},{"number":2,"verse":"God, haue thou merci on me, haue thou merci on me; for my soule tristith in thee. And Y schal hope in the schadewe of thi wyngis; til wickidnesse passe."},{"number":3,"verse":"I schal crye to God altherhiyeste; to God that dide wel to me."},{"number":4,"verse":"He sente fro heuene, and delyuerede me; he yaf in to schenschip hem that defoulen me. God sente his merci and his treuthe,"},{"number":5,"verse":"and delyuerede my soule fro the myddis of whelpis of liouns; Y slepte disturblid. The sones of men, the teeth of hem ben armuris and arowis; and her tunge is a scharp swerd."},{"number":6,"verse":"God, be thou enhaunsid aboue heuenes; and thi glorie aboue al erthe."},{"number":7,"verse":"Thei maden redi a snare to my feet; and thei greetly boweden my lijf. Thei delueden a diche bifore my face; and thei felden doun in to it."},{"number":8,"verse":"God, myn herte is redi, myn herte is redi; Y schal singe, and Y schal seie salm."},{"number":9,"verse":"Mi glorie, rise thou vp; sautrie and harpe, rise thou vp; Y schal rise vp eerli."},{"number":10,"verse":"Lord, Y schal knouleche to thee among puplis; and Y schal seie salm among hethene men."},{"number":11,"verse":"For thi merci is magnified til to heuenes; and thi treuthe til to cloudis. (12)God, be thou enhaunsid aboue heuenes; and thi glorie ouer al erthe."}]}