{"bibleAbbr":"WYC1395","bookName":"Psalms","bookEnglishName":"Psalms","chapterNumber":75,"verses":[{"number":1,"verse":"The title of the foure and seuentithe salm. `To the ouercomere; leese thou not the salm of the song of Asaph."},{"number":2,"verse":"God, we schulen knouleche to thee, `we schulen knouleche; and we schulen inwardli clepe thi name."},{"number":3,"verse":"We schulen telle thi merueilis; whanne Y schal take tyme, Y schal deme riytfulnesses."},{"number":4,"verse":"The erthe is meltid, and alle that duellen ther ynne; Y confermede the pileris therof."},{"number":5,"verse":"I seide to wickid men, Nyle ye do wickidli; and to trespassouris, Nyle ye enhaunce the horn."},{"number":6,"verse":"Nyle ye reise an hiy youre horn; nyle ye speke wickidnesse ayens God."},{"number":7,"verse":"For nether fro the eest, nethir fro the west, nethir fro desert hillis; for God is the iuge."},{"number":8,"verse":"He mekith this man, and enhaunsith hym; for a cuppe of cleene wyn ful of meddling is in the hoond of the Lord."},{"number":9,"verse":"And he bowide of this in to that; netheles the drast therof is not anyntischid; alle synneris of erthe schulen drinke therof."},{"number":10,"verse":"Forsothe Y schal telle in to the world; Y schal synge to God of Jacob. (11)And Y schal breke alle the hornes of synneris; and the hornes of the iust man schulen be enhaunsid."}]}