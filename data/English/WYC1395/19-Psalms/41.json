{"bibleAbbr":"WYC1395","bookName":"Psalms","bookEnglishName":"Psalms","chapterNumber":41,"verses":[{"number":1,"verse":"The title of the fourtithe salm. For victorie, the song of Dauid."},{"number":2,"verse":"Blessid is he that vndurstondith `on a nedi man and pore; the Lord schal delyuere hym in the yuel dai."},{"number":3,"verse":"The Lord kepe hym, and quykene hym, and make hym blesful in the lond; and bitake not hym in to the wille of his enemyes."},{"number":4,"verse":"The Lord bere help to hym on the bed of his sorewe; thou hast ofte turned al his bed stre in his sijknesse."},{"number":5,"verse":"I seide, Lord, haue thou mercy on me; heele thou my soule, for Y synnede ayens thee."},{"number":6,"verse":"Myn enemyes seiden yuels to me; Whanne schal he die, and his name schal perische?"},{"number":7,"verse":"And if he entride for to se, he spak veyn thingis; his herte gaderide wickidnesse to hym silf."},{"number":8,"verse":"He yede with out forth; and spak to the same thing. Alle myn enemyes bacbitiden pryuyli ayens me; ayens me thei thouyten yuels to me."},{"number":9,"verse":"Thei ordeineden an yuel word ayens me; Whether he that slepith, schal not leie to, that he rise ayen?"},{"number":10,"verse":"For whi the man of my pees, in whom Y hopide, he that eet my looues; made greet disseit on me."},{"number":11,"verse":"But thou, Lord, haue merci on me, and reise me ayen; and Y schal yelde to hem."},{"number":12,"verse":"In this thing Y knew, that thou woldist me; for myn enemye schal not haue ioye on me."},{"number":13,"verse":"Forsothe thou hast take me vp for ynnocence; and hast confermed me in thi siyt with outen ende. (14)Blessid be the Lord God of Israel, fro the world and in to the world; be it doon, be it doon."}]}