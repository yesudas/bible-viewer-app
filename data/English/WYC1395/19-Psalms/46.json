{"bibleAbbr":"WYC1395","bookName":"Psalms","bookEnglishName":"Psalms","chapterNumber":46,"verses":[{"number":1,"verse":"The title of the five and fourtithe salm. To the ouercomere, the song of the sones `of Chore, `for yongthis."},{"number":2,"verse":"Oure God, thou art refuyt, and vertu; helpere in tribulacions, that han founde vs greetly."},{"number":3,"verse":"Therfor we schulen not drede, while the erthe schal be troblid; and the hillis schulen be borun ouer in to the herte of the see."},{"number":4,"verse":"The watris of hem sowneden, and weren troblid; hillis weren troblid togidere in the strengthe of hym."},{"number":5,"verse":"The feersnesse of flood makith glad the citee of God; the hiyeste God hath halewid his tabernacle."},{"number":6,"verse":"God in the myddis therof schal not be moued; God schal helpe it eerli in the grey morewtid."},{"number":7,"verse":"Hethene men weren disturblid togidere, and rewmes weren bowid doun; God yaf his vois, the erthe was moued."},{"number":8,"verse":"The Lord of vertues is with vs; God of Jacob is oure vptakere."},{"number":9,"verse":"Come ye, and se the werkis of the Lord; whiche wondris he hath set on the erthe."},{"number":10,"verse":"He doynge awei batels til to the ende of the lond; schal al to-brese bouwe, and schal breke togidere armuris, and schal brenne scheldis bi fier."},{"number":11,"verse":"Yyue ye tent, and se ye, that Y am God; Y schal be enhaunsid among hethene men; and Y schal be enhaunsid in erthe. (12)The Lord of vertues is with vs; God of Jacob is oure vptakere."}]}