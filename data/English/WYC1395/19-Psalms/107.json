{"bibleAbbr":"WYC1395","bookName":"Psalms","bookEnglishName":"Psalms","chapterNumber":107,"verses":[{"number":1,"verse":"The `title of the hundrid and sixte salm. Alleluya. Knouleche ye to the Lord, for he is good; for his merci is in to the world."},{"number":2,"verse":"Sei thei, that ben ayen bouyt of the Lord; whiche he ayen bouyte fro the hond of the enemye, fro cuntreis he gaderide hem togidere."},{"number":3,"verse":"Fro the risyng of the sunne, and fro the goyng doun; fro the north, and fro the see."},{"number":4,"verse":"Thei erriden in wildirnesse, in a place with out watir; thei founden not weie of the citee of dwellyng place."},{"number":5,"verse":"Thei weren hungri and thirsti; her soule failide in hem."},{"number":6,"verse":"And thei crieden to the Lord, whanne thei weren set in tribulacioun; and he delyuerede hem fro her nedynesses."},{"number":7,"verse":"And he ledde forth hem in to the riyt weie; that thei schulden go in to the citee of dwelling."},{"number":8,"verse":"The mercies of the Lord knouleche to hym; and hise merueilis knouleche to the sones of men."},{"number":9,"verse":"For he fillide a voide man; and he fillide with goodis an hungry man."},{"number":10,"verse":"God delyuerede men sittynge in derknessis, and in the schadowe of deth; and men prisoned in beggerye and in yrun."},{"number":11,"verse":"For thei maden bitter the spechis of God; and wraththiden the councel of the hiyeste."},{"number":12,"verse":"And the herte of hem was maad meke in trauelis; and thei weren sijk, and noon was that helpide."},{"number":13,"verse":"And thei crieden to the Lord, whanne thei weren set in tribulacioun; and he delyuerede hem from her nedynessis."},{"number":14,"verse":"And he ledde hem out of derknessis, and schadowe of deth; and brak the boondis of hem."},{"number":15,"verse":"The mercies of the Lord knouleche to hym; and hise merueils knouleche to the sones of men."},{"number":16,"verse":"For he al to-brak brasun yatis; and he brak yrun barris."},{"number":17,"verse":"He vptook hem fro the weie of her wickidnesse; for thei weren maad lowe for her vnriytfulnesses."},{"number":18,"verse":"The soule of hem wlatide al mete; and thei neiyeden `til to the yatis of deth."},{"number":19,"verse":"And thei crieden to the Lord, whanne thei weren set in tribulacioun; and he delyuerede hem fro her nedynessis."},{"number":20,"verse":"He sente his word, and heelide hem; and delyuerede hem fro the perischingis of hem."},{"number":21,"verse":"The mercies of the Lord knouleche to hym; and hise merueils to the sones of men."},{"number":22,"verse":"And offre thei the sacrifice of heriyng; and telle thei hise werkis in ful out ioiyng."},{"number":23,"verse":"Thei that gon doun in to the see in schippis; and maken worching in many watris."},{"number":24,"verse":"Thei sien the werkis of the Lord; and hise merueilis in the depthe."},{"number":25,"verse":"He seide, and the spirit of tempest stood; and the wawis therof weren arerid."},{"number":26,"verse":"Thei stien til to heuenes, and goen doun `til to the depthis; the soule of hem failide in yuelis."},{"number":27,"verse":"Thei weren troblid, and thei weren moued as a drunkun man; and al the wisdom of hem was deuourid."},{"number":28,"verse":"And thei crieden to the Lord, whanne thei weren set in tribulacioun; and he ledde hem out of her nedynessis."},{"number":29,"verse":"And he ordeynede the tempest therof in to a soft wynde; and the wawis therof weren stille."},{"number":30,"verse":"And thei weren glad, for tho weren stille; and he ladde hem forth in to the hauene of her wille."},{"number":31,"verse":"The mercies of the Lord knouleche to hym; and hise merueilis to the sones of men."},{"number":32,"verse":"And enhaunse thei him in the chirche of the puple; and preise thei him in the chaier of eldre men."},{"number":33,"verse":"He hath set floodis in to deseert; and the out goingis of watris in to thirst."},{"number":34,"verse":"He hath set fruytful lond in to saltnesse; for the malice of men dwellyng ther ynne."},{"number":35,"verse":"He hath set deseert in to pondis of watris; and erthe with out watir in to outgoyngis of watris."},{"number":36,"verse":"And he settide there hungri men; and thei maden a citee of dwelling."},{"number":37,"verse":"And thei sowiden feeldis, and plauntiden vynes; and maden fruyt of birthe."},{"number":38,"verse":"And he blesside hem, and thei weren multiplied greetli; and he made not lesse her werk beestis."},{"number":39,"verse":"And thei weren maad fewe; and thei weren trauelid of tribulacioun of yuelis and of sorewis."},{"number":40,"verse":"Strijf was sched out on princes; and he made hem for to erre without the weie, and not in the weie."},{"number":41,"verse":"And he helpide the pore man fro pouert; and settide meynees as a scheep bringynge forth lambren."},{"number":42,"verse":"Riytful men schulen se, and schulen be glad; and al wickidnesse schal stoppe his mouth."},{"number":43,"verse":"Who is wijs, and schal kepe these thingis; and schal vndirstonde the mercies of the Lord?"}]}