{"bibleAbbr":"WYC1395","bookName":"Psalms","bookEnglishName":"Psalms","chapterNumber":45,"verses":[{"number":1,"verse":"The title of the foure and fourtithe salm. To the ouercomere for the lilies, the most loued song of lernyng of the sones of Chore."},{"number":2,"verse":"Myn herte hath teld out a good word; Y seie my workis `to the kyng. Mi tunge is `a penne of a writere; writynge swiftli."},{"number":3,"verse":"Crist, thou art fairer in schap than the sones of men; grace is spred abrood in thi lippis; therfor God blessid thee withouten ende."},{"number":4,"verse":"Be thou gird with thi swerd; on thi hipe most myytili."},{"number":5,"verse":"Biholde thou in thi schaplynesse and thi fairnesse; come thou forth with prosperite, and regne thou. For treuthe, and myldenesse, and riytfulnesse; and thi riyt hond schal lede forth thee wondurfuli."},{"number":6,"verse":"Thi scharpe arowis schulen falle in to the hertis of the enemyes of the kyng; puplis schulen be vndur thee."},{"number":7,"verse":"God, thi seete is in to the world of world; the yerde of thi rewme is a yerde of riyt reulyng, `ethir of equite."},{"number":8,"verse":"Thou louedist riytfulnesse, and hatidist wickidnesse; therfor thou, God, thi God, anoyntide thee with the oile of gladnesse, more than thi felowis."},{"number":9,"verse":"Mirre, and gumme, and cassia, of thi clothis, of the `housis yuer;"},{"number":10,"verse":"of whiche the douytris of kyngis delitiden thee. A queen stood nyy on thi riyt side in clothing ouergildid; cumpassid with dyuersitee."},{"number":11,"verse":"Douyter, here thou, and se, and bowe doun thin eere; and foryete thi puple, and the hows of thi fadir."},{"number":12,"verse":"And the kyng schal coueyte thi fairnesse; for he is thi Lord God, and thei schulen worschipe hym."},{"number":13,"verse":"And the douytris of Tire in yiftis; alle the riche men of the puple schulen biseche thi cheer."},{"number":14,"verse":"Al the glorye of that douyter of the kyng is with ynne in goldun hemmes;"},{"number":15,"verse":"sche is clothid aboute with dyuersitees. Virgyns schulen be brouyt to the kyng aftir hir; hir neiyboressis schulen be brouyt to thee."},{"number":16,"verse":"Thei schulen be brouyt in gladnesse, and ful out ioiyng; thei schulen be brouyt in to the temple of the kyng."},{"number":17,"verse":"Sones ben borun to thee, for thi fadris; thou schalt ordeyne hem princes on al erthe. (18)Lord, thei schulen be myndeful of thi name; in ech generacioun, and in to generacioun. Therfor puplis schulen knouleche to thee withouten ende; and in to the world of world."}]}