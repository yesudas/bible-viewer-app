{"bibleAbbr":"WYC1395","bookName":"Psalms","bookEnglishName":"Psalms","chapterNumber":83,"verses":[{"number":1,"verse":"The title of the two and eiytetithe salm. The song of the salm of Asaph."},{"number":2,"verse":"God, who schal be lijk thee? God, be thou not stille, nether be thou peesid."},{"number":3,"verse":"For lo! thin enemyes sowneden; and thei that haten thee reisiden the heed."},{"number":4,"verse":"Thei maden a wickid counsel on thi puple; and thei thouyten ayens thi seyntis."},{"number":5,"verse":"Thei seiden, Come ye, and leese we hem fro the folk; and the name of Israel be no more hadde in mynde."},{"number":6,"verse":"For thei thouyten with oon acord;"},{"number":7,"verse":"the tabernaclis of Ydumeys, and men of Ismael disposiden a testament togidere ayens thee. Moab, and Agarenus, Jebal, and Amon, and Amalech;"},{"number":8,"verse":"alienys with hem that dwellen in Tyre."},{"number":9,"verse":"For Assur cometh with hem; thei ben maad in to help to the sones of Loth."},{"number":10,"verse":"Make thou to hem as to Madian, and Sisara; as to Jabyn in the stronde of Sison."},{"number":11,"verse":"Thei perischiden in Endor; thei weren maad as a toord of erthe."},{"number":12,"verse":"Putte thou the prynces of hem as Oreb and Zeb; and Zebee and Salmana. Alle the princis of hem, that seiden;"},{"number":13,"verse":"Holde we bi eritage the seyntuarie of God."},{"number":14,"verse":"My God, putte thou hem as a whele; and as stobil bifor the face of the wynde."},{"number":15,"verse":"As fier that brenneth a wode; and as flawme brynnynge hillis."},{"number":16,"verse":"So thou schalt pursue hem in thi tempeste; and thou schalt disturble hem in thin ire."},{"number":17,"verse":"Lord, fille thou the faces of hem with schenschipe; and thei schulen seke thi name."},{"number":18,"verse":"Be thei aschamed, and be thei disturblid in to world of world; and be thei schent and perische thei. (19)And knowe thei, that the Lord is name to thee; thou aloone art the hiyeste in ech lond."}]}