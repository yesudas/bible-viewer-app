{"bibleAbbr":"WYC1395","bookName":"Psalms","bookEnglishName":"Psalms","chapterNumber":109,"verses":[{"number":1,"verse":"The title of the hundrid and eiytthe salm. To victorye, the salm of Dauid."},{"number":2,"verse":"God, holde thou not stille my preisyng; for the mouth of the synner, and the mouth of the gileful man is openyd on me."},{"number":3,"verse":"Thei spaken ayens me with a gileful tunge, and thei cumpassiden me with wordis of hatrede; and fouyten ayens me with out cause."},{"number":4,"verse":"For that thing that thei schulden loue me, thei bacbitiden me; but Y preiede."},{"number":5,"verse":"And thei settiden ayens me yuelis for goodis; and hatrede for my loue."},{"number":6,"verse":"Ordeyne thou a synner on him; and the deuel stonde on his riyt half."},{"number":7,"verse":"Whanne he is demed, go he out condempned; and his preier `be maad in to synne."},{"number":8,"verse":"Hise daies be maad fewe; and another take his bischopriche."},{"number":9,"verse":"Hise sones be maad faderles; and his wijf a widewe."},{"number":10,"verse":"Hise sones tremblinge be born ouer, and begge; and be cast out of her habitaciouns."},{"number":11,"verse":"An vsurere seke al his catel; and aliens rauysche hise trauelis."},{"number":12,"verse":"Noon helpere be to him; nether ony be that haue mercy on hise modirles children."},{"number":13,"verse":"Hise sones be maad in to perisching; the name of him be don awei in oon generacioun."},{"number":14,"verse":"The wickidnesse of hise fadris come ayen in to mynde in the siyt of the Lord; and the synne of his modir be not don awei."},{"number":15,"verse":"Be thei maad euere ayens the Lord; and the mynde of hem perische fro erthe."},{"number":16,"verse":"For that thing that he thouyte not to do merci,"},{"number":17,"verse":"and he pursuede a pore man and beggere; and to slee a man compunct in herte."},{"number":18,"verse":"And he louede cursing, and it schal come to hym; and he nolde blessing, and it schal be maad fer fro him. And he clothide cursing as a cloth, and it entride as water in to hise ynnere thingis; and as oile in hise boonus."},{"number":19,"verse":"Be it maad to him as a cloth, with which he is hilyd; and as a girdil, with which he is euere gird."},{"number":20,"verse":"This is the werk of hem that bacbiten me anentis the Lord; and that speke yuels ayens my lijf."},{"number":21,"verse":"And thou, Lord, Lord, do with me for thi name; for thi merci is swete."},{"number":22,"verse":"Delyuere thou me, for Y am nedi and pore; and myn herte is disturblid with ynne me."},{"number":23,"verse":"I am takun awei as a schadowe, whanne it bowith awei; and Y am schakun awei as locustis."},{"number":24,"verse":"Mi knees ben maad feble of fasting; and my fleische was chaungid for oile."},{"number":25,"verse":"And Y am maad schenschipe to hem; thei sien me, and moueden her heedis."},{"number":26,"verse":"Mi Lord God, helpe thou me; make thou me saaf bi thi merci."},{"number":27,"verse":"And thei schulen wite, that this is thin hond; and thou, Lord, hast do it."},{"number":28,"verse":"Thei schulen curse, and thou schalt blesse, thei that risen ayens me, be schent; but thi seruaunt schal be glad."},{"number":29,"verse":"Thei that bacbiten me, be clothid with schame; and be thei hilid with her schenschipe as with a double cloth."},{"number":30,"verse":"I schal knouleche to the Lord greetli with my mouth; and Y schal herie hym in the myddil of many men."},{"number":31,"verse":"Which stood nyy on the riyt half of a pore man; to make saaf my soule fro pursueris."}]}