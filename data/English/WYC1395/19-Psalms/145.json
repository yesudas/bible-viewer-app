{"bibleAbbr":"WYC1395","bookName":"Psalms","bookEnglishName":"Psalms","chapterNumber":145,"verses":[{"number":1,"verse":"The title of the hundrid and foure and fourtithe salm. `The ympne of Dauith. Mi God king, Y schal enhaunse thee; and Y schal blesse thi name in to the world, and in to the world of world."},{"number":2,"verse":"Bi alle daies Y schal blesse thee; and Y schal herie thi name in to the world, and in to the world of the world."},{"number":3,"verse":"The Lord is greet, and worthi to be preisid ful myche; and noon ende is of his greetnesse."},{"number":4,"verse":"Generacioun and generacioun schal preise thi werkis; and thei schulen pronounse thi power."},{"number":5,"verse":"Thei schulen speke `the greet doyng of the glorie of thin holynesse; and thei schulen telle thi merueils."},{"number":6,"verse":"And thei schulen seye the vertu of thi ferdful thingis; and thei schulen telle thi greetnesse."},{"number":7,"verse":"Thei schulen bringe forth the mynde of the abundaunce of thi swetnesse; and thei schulen telle with ful out ioiyng thi riytfulnesse."},{"number":8,"verse":"The Lord is a merciful doere, and merciful in wille; paciente, and myche merciful."},{"number":9,"verse":"The Lord is swete in alle thingis; and hise merciful doyngis ben on alle hise werkis."},{"number":10,"verse":"Lord, alle thi werkis knouleche to thee; and thi seyntis blesse thee."},{"number":11,"verse":"Lord, alle thi werkis knouleche to thee; and thi seyntis blesse thee."},{"number":12,"verse":"Thei schulen seie the glorie of thi rewme; and thei schulen speke thi power."},{"number":13,"verse":"That thei make thi power knowun to the sones of men; and the glorie of the greetnesse of thi rewme."},{"number":14,"verse":"Thi rewme is the rewme of alle worldis; and thi lordschipe is in al generacioun and in to generacioun. The Lord is feithful in alle hise wordis; and hooli in alle hise werkis."},{"number":15,"verse":"The Lord liftith vp alle that fallen doun; and reisith alle men hurtlid doun."},{"number":16,"verse":"Lord, the iyen of alle beestis hopen in thee; and thou yyuest the mete of hem in couenable tyme."},{"number":17,"verse":"Thou openest thin hond; and thou fillist ech beeste with blessing."},{"number":18,"verse":"The Lord is iust in alle hise weies; and hooli in alle hise werkis."},{"number":19,"verse":"The Lord is niy to alle that inwardli clepen him; to alle that inwardli clepen him in treuthe."},{"number":20,"verse":"He schal do the wille of hem, that dreden him, and he schal here the biseching of hem; and he schal make hem saaf."},{"number":21,"verse":"The Lord kepith alle men louynge him; and he schal leese alle synners. (22)Mi mouth schal speke the heriyng of the Lord; and ech man blesse his hooli name in to the world, and in to the world of world."}]}