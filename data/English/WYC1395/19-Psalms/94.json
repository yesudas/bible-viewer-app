{"bibleAbbr":"WYC1395","bookName":"Psalms","bookEnglishName":"Psalms","chapterNumber":94,"verses":[{"number":1,"verse":"The thre and nyntithe salm. God is Lord of veniauncis; God of veniauncis dide freli."},{"number":2,"verse":"Be thou enhaunsid that demest the erthe; yelde thou yeldinge to proude men."},{"number":3,"verse":"Lord, hou longe synneris; hou longe schulen synneris haue glorie?"},{"number":4,"verse":"Thei schulen telle out, and schulen speke wickidnesse; alle men schulen speke that worchen vnriytfulnesse."},{"number":5,"verse":"Lord, thei han maad lowe thi puple; and thei han disesid thin eritage."},{"number":6,"verse":"Thei killiden a widowe and a comelyng; and thei han slayn fadirles children and modirles."},{"number":7,"verse":"And thei seiden, The Lord schal not se; and God of Jacob schal not vndurstonde."},{"number":8,"verse":"Ye vnwise men in the puple, vndirstonde; and, ye foolis, lerne sum tyme."},{"number":9,"verse":"Schal not he here, that plauntide the eere; ethere biholdith not he, that made the iye?"},{"number":10,"verse":"Schal not he repreue, that chastisith folkis; which techith man kunnyng?"},{"number":11,"verse":"The Lord knowith the thouytis of men; that tho ben veyne."},{"number":12,"verse":"Blessid is the man, whom thou, Lord, hast lerned; and hast tauyt him of thi lawe."},{"number":13,"verse":"That thou aswage hym fro yuele daies; til a diche be diggid to the synner."},{"number":14,"verse":"For the Lord schal not putte awei his puple; and he schal not forsake his eritage."},{"number":15,"verse":"Til riytfulnesse be turned in to dom; and who ben niy it, alle that ben of riytful herte."},{"number":16,"verse":"Who schal rise with me ayens mysdoeris; ether who schal stonde with me ayens hem that worchen wickidnesse?"},{"number":17,"verse":"No but for the Lord helpide me; almest my soule hadde dwellid in helle."},{"number":18,"verse":"If Y seide, My foot was stirid; Lord, thi merci helpide me."},{"number":19,"verse":"Aftir the multitude of my sorewis in myn herte; thi coumfortis maden glad my soule."},{"number":20,"verse":"Whether the seete of wickidnesse cleueth to thee; that makist trauel in comaundement?"},{"number":21,"verse":"Thei schulen take ayens the soule of a iust man; and thei schulen condempne innocent blood."},{"number":22,"verse":"And the Lord was maad to me in to refuyt; and my God was maad in to the help of myn hope."},{"number":23,"verse":"And he schal yelde to hem the wickidnesse of hem; and in the malice of hem he schal lese hem, oure Lord God schal lese hem."}]}