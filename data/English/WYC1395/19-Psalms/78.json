{"bibleAbbr":"WYC1395","bookName":"Psalms","bookEnglishName":"Psalms","chapterNumber":78,"verses":[{"number":1,"verse":"The `title of the seuene and seuentithe salm. The lernyng of Asaph. Mi puple, perseyue ye my lawe; bowe youre eere in to the wordis of my mouth."},{"number":2,"verse":"I schal opene my mouth in parablis; Y schal speke perfite resouns fro the bigynnyng."},{"number":3,"verse":"Hou grete thingis han we herd, aud we han knowe tho; and oure fadris. telden to vs."},{"number":4,"verse":"Tho ben not hid fro the sones of hem; in anothir generacioun. And thei telden the heriyngis of the Lord, and the vertues of hym; and hise merueilis, whyche he dide."},{"number":5,"verse":"And he reiside witnessyng in Jacob; and he settide lawe in Israel. Hou grete thingis comaundide he to oure fadris, to make tho knowun to her sones;"},{"number":6,"verse":"that another generacioun knowe. Sones, that schulen be born, and schulen rise vp; schulen telle out to her sones."},{"number":7,"verse":"That thei sette her hope in God, and foryete not the werkis of God; and that thei seke hise comaundementis."},{"number":8,"verse":"Lest thei be maad a schrewid generacioun; and terrynge to wraththe, as the fadris of hem. A generacioun that dresside not his herte; and his spirit was not bileued with God."},{"number":9,"verse":"The sones of Effraym, bendinge a bouwe and sendynge arowis; weren turned in the dai of batel."},{"number":10,"verse":"Thei kepten not the testament of God; and thei nolden go in his lawe."},{"number":11,"verse":"And thei foryaten hise benefices; and hise merueils, whiche he schewide to hem."},{"number":12,"verse":"He dide merueils bifore the fadris of hem in the loond of Egipt; in the feeld of Taphneos."},{"number":13,"verse":"He brak the see, and ledde hem thorou; and he ordeynede the watris as in a bouge."},{"number":14,"verse":"And he ledde hem forth in a cloude of the dai; and al niyt in the liytnyng of fier."},{"number":15,"verse":"He brak a stoon in deseert; and he yaf watir to hem as in a myche depthe."},{"number":16,"verse":"And he ledde watir out of the stoon; and he ledde forth watris as floodis."},{"number":17,"verse":"And thei `leiden to yit to do synne ayens hym; thei excitiden hiye God in to ire, in a place with out water."},{"number":18,"verse":"And thei temptiden God in her hertis; that thei axiden meetis to her lyues."},{"number":19,"verse":"And thei spaken yuel of God; thei seiden, Whether God may make redi a bord in desert?"},{"number":20,"verse":"For he smoot a stoon, and watris flowiden; and streemys yeden out in aboundaunce. Whether also he may yyue breed; ether make redi a bord to his puple?"},{"number":21,"verse":"Therfor the Lord herde, and delaiede; and fier was kindelid in Jacob, and the ire of God stiede on Israel."},{"number":22,"verse":"For thei bileueden not in God; nether hopiden in his heelthe."},{"number":23,"verse":"And he comaundide to the cloudis aboue; and he openyde the yatis of heuene."},{"number":24,"verse":"And he reynede to hem manna for to eete; and he yaf to hem breed of heuene."},{"number":25,"verse":"Man eet the breed of aungels; he sent to hem meetis in aboundance."},{"number":26,"verse":"He turnede ouere the south wynde fro heuene; and he brouyte in bi his vertu the weste wynde."},{"number":27,"verse":"And he reynede fleischis as dust on hem; and `he reinede volatils fethered, as the grauel of the see."},{"number":28,"verse":"And tho felden doun in the myddis of her castels; aboute the tabernaclis of hem."},{"number":29,"verse":"And thei eeten, and weren fillid greetli, and he brouyte her desire to hem;"},{"number":30,"verse":"thei weren not defraudid of her desier. Yit her metis weren in her mouth;"},{"number":31,"verse":"and the ire of God stiede on hem. And he killide the fatte men of hem; and he lettide the chosene men of Israel."},{"number":32,"verse":"In alle these thingis thei synneden yit; and bileuede not in the merueils of God."},{"number":33,"verse":"And the daies of hem failiden in vanytee; and the yeeris of hem faileden with haste."},{"number":34,"verse":"Whanne he killide hem, thei souyten hym; and turneden ayen, and eerli thei camen to hym."},{"number":35,"verse":"And thei bithouyten, that God is the helper of hem; and `the hiy God is the ayenbier of hem."},{"number":36,"verse":"And thei loueden hym in her mouth; and with her tunge thei lieden to hym."},{"number":37,"verse":"Forsothe the herte of hem was not riytful with hym; nethir thei weren had feithful in his testament."},{"number":38,"verse":"But he is merciful, and he schal be maad merciful to the synnes of hem; and he schal not destrie hem. And he dide greetli, to turne awei his yre; and he kyndelide not al his ire."},{"number":39,"verse":"And he bithouyte, that thei ben fleische; a spirit goynge, and not turnynge ayen."},{"number":40,"verse":"Hou oft maden thei hym wrooth in desert; thei stireden hym in to ire in a place with out watir."},{"number":41,"verse":"And thei weren turned, and temptiden God; and thei wraththiden the hooli of Israel."},{"number":42,"verse":"Thei bithouyten not on his hond; in the dai in the which he ayen bouyte hem fro the hond of the trobler."},{"number":43,"verse":"As he settide hise signes in Egipt; and hise grete wondris in the feeld of Taphneos."},{"number":44,"verse":"And he turnede the flodis of hem and the reynes of hem in to blood; that thei schulden not drynke."},{"number":45,"verse":"He sente a fleisch flie in to hem, and it eet hem; and he sente a paddok, and it loste hem."},{"number":46,"verse":"And he yaf the fruytis of hem to rust; and he yaf the trauels of hem to locustis."},{"number":47,"verse":"And he killide the vynes of hem bi hail; and the moore trees of hem bi a frost."},{"number":48,"verse":"And he bitook the beestis of hem to hail; and the possessioun of hem to fier."},{"number":49,"verse":"He sente in to hem the ire of his indignacioun; indignacioun, and ire, and tribulacioun, sendingis in bi iuel aungels."},{"number":50,"verse":"He made weie to the path of his ire, and he sparide not fro the deth of her lyues; and he closide togidere in deth the beestis of hem."},{"number":51,"verse":"And he smoot al the first gendrid thing in the lond of Egipt; the first fruytis of alle the trauel of hem in the tabernaclis of Cham."},{"number":52,"verse":"And he took awei his puple as scheep; and he ledde hem forth as a flok in desert."},{"number":53,"verse":"And he ledde hem forth in hope, and thei dredden not; and the see hilide the enemyes of hem."},{"number":54,"verse":"And he brouyte hem in to the hil of his halewyng; in to the hil which his riythond gat. And he castide out hethene men fro the face of hem; and bi lot he departide to hem the lond in a cord of delyng."},{"number":55,"verse":"And he made the lynagis of Israel to dwelle in the tabernaclis of hem."},{"number":56,"verse":"And thei temptiden, and wraththiden heiy God; and thei kepten not hise witnessyngis."},{"number":57,"verse":"And thei turneden awei hem silf, and thei kepten not couenaunt; as her fadris weren turned in to a schrewid bouwe."},{"number":58,"verse":"Thei stiriden him in to ire in her litle hillis; and thei terriden hym to indignacioun of her grauen ymagis."},{"number":59,"verse":"God herde, and forsook; and brouyte to nouyt Israel greetli."},{"number":60,"verse":"And he puttide awei the tabernacle of Sylo; his tabernacle where he dwellide among men."},{"number":61,"verse":"And he bitook the vertu of hem in to caitiftee; and the fairnesse of hem in to the hondis of the enemye."},{"number":62,"verse":"And he closide togidere his puple in swerd; and he dispiside his erytage."},{"number":63,"verse":"Fier eet the yonge men of hem; and the virgyns of hem weren not biweilid."},{"number":64,"verse":"The prestis of hem fellen doun bi swerd; and the widewis of hem weren not biwept."},{"number":65,"verse":"And the Lord was reisid, as slepynge; as miyti greetli fillid of wiyn."},{"number":66,"verse":"And he smoot hise enemyes on the hynderere partis; he yaf to hem euerlastyng schenschipe."},{"number":67,"verse":"And he puttide awei the tabernacle of Joseph; and he chees not the lynage of Effraym."},{"number":68,"verse":"But he chees the lynage of Juda; he chees the hil of Syon, which he louede."},{"number":69,"verse":"And he as an vnicorn bildide his hooli place; in the lond, which he foundide in to worldis."},{"number":70,"verse":"And he chees Dauid his seruaunt, and took hym vp fro the flockis of scheep; he took hym fro bihynde scheep with lambren."},{"number":71,"verse":"To feed Jacob his seruaunt; and Israel his eritage."},{"number":72,"verse":"And he fedde hem in the innocens of his herte; and he ledde hem forth in the vndurstondyngis of his hondis."}]}