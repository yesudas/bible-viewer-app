{"bibleAbbr":"WYC1395","bookName":"Psalms","bookEnglishName":"Psalms","chapterNumber":103,"verses":[{"number":1,"verse":"The title of `hundred and secounde salm. `Of Dauid. Mi soule, blesse thou the Lord; and alle thingis that ben with ynne me, blesse his hooli name."},{"number":2,"verse":"Mi soule, blesse thou the Lord; and nyle thou foryete alle the yeldyngis of him."},{"number":3,"verse":"Which doith merci to alle thi wickidnessis; which heelith alle thi sijknessis."},{"number":4,"verse":"Which ayenbieth thi lijf fro deth; which corowneth thee in merci and merciful doyngis."},{"number":5,"verse":"Which fillith thi desijr in goodis; thi yongthe schal be renulid as the yongthe of an egle."},{"number":6,"verse":"The Lord doynge mercies; and doom to alle men suffringe wrong."},{"number":7,"verse":"He made hise weies knowun to Moises; hise willis to the sones of Israel."},{"number":8,"verse":"The Lord is merciful doer, and merciful in wille; longe abidinge, and myche merciful."},{"number":9,"verse":"He schal not be wrooth with outen ende; and he schal not thretne with outen ende."},{"number":10,"verse":"He dide not to vs aftir oure synnes; nether he yeldide to vs aftir oure wickidnessis."},{"number":11,"verse":"For bi the hiynesse of heuene fro erthe; he made strong his merci on men dredynge hym."},{"number":12,"verse":"As myche as the eest is fer fro the west; he made fer oure wickidnessis fro vs."},{"number":13,"verse":"As a fadir hath merci on sones, the Lord hadde merci on men dredynge him;"},{"number":14,"verse":"for he knewe oure makyng."},{"number":15,"verse":"He bithouyte that we ben dust, a man is as hey; his dai schal flowre out so as a flour of the feeld."},{"number":16,"verse":"For the spirit schal passe in hym, and schal not abide; and schal no more knowe his place."},{"number":17,"verse":"But the merci of the Lord is fro with out bigynnyng, and til in to with outen ende; on men dredinge hym. And his riytfulnesse is in to the sones of sones;"},{"number":18,"verse":"to hem that kepen his testament. And ben myndeful of hise comaundementis; to do tho."},{"number":19,"verse":"The Lord hath maad redi his seete in heuene; and his rewme schal be lord of alle."},{"number":20,"verse":"Aungels of the Lord, blesse ye the Lord; ye myyti in vertu, doynge his word, to here the vois of hise wordis."},{"number":21,"verse":"Alle vertues of the Lord, blesse ye the Lord; ye mynystris of hym that doen his wille."},{"number":22,"verse":"Alle werkis of the Lord, blesse ye the Lord, in ech place of his lordschipe; my soule, blesse thou the Lord."}]}