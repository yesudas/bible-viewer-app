{"bibleAbbr":"WYC1395","bookName":"Psalms","bookEnglishName":"Psalms","chapterNumber":63,"verses":[{"number":1,"verse":"The titil of the two and sixtithe salm. `The salm of Dauid, `whanne he was in the desert of Judee."},{"number":2,"verse":"God, my God, Y wake to thee ful eerli. Mi soule thirstide to thee; my fleisch thirstide to thee ful many foold."},{"number":3,"verse":"In a lond forsakun with out wei, and with out water, so Y apperide to thee in hooli; that Y schulde se thi vertu, and thi glorie."},{"number":4,"verse":"For thi merci is betere than lyues; my lippis schulen herie thee."},{"number":5,"verse":"So Y schal blesse thee in my lijf; and in thi name Y schal reise myn hondis."},{"number":6,"verse":"Mi soule be fillid as with inner fatnesse and vttermere fatnesse; and my mouth schal herie with lippis of ful out ioiyng."},{"number":7,"verse":"So Y hadde mynde on thee on my bed, in morewtidis Y shal thenke of thee;"},{"number":8,"verse":"for thou were myn helpere. And in the keueryng of thi wyngis Y schal make `ful out ioye, my soule cleuede after thee;"},{"number":9,"verse":"thi riythond took me vp."},{"number":10,"verse":"Forsothe thei souyten in veyn my lijf, thei schulen entre in to the lower thingis of erthe;"},{"number":11,"verse":"thei schulen be bitakun in to the hondis of swerd, thei schulen be maad the partis of foxis. (12)But the king schal be glad in God; and alle men schulen be preysid that sweren in hym, for the mouth of hem, that speken wickid thingis, is stoppid."}]}