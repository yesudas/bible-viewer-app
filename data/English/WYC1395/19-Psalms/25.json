{"bibleAbbr":"WYC1395","bookName":"Psalms","bookEnglishName":"Psalms","chapterNumber":25,"verses":[{"number":1,"verse":"The title of the foure and twentithe salm. To Dauid."},{"number":2,"verse":"Lord, to thee Y haue reisid my soule; my God, Y truste in thee, be Y not aschamed."},{"number":3,"verse":"Nethir myn enemyes scorne me; for alle men that suffren thee schulen not be schent."},{"number":4,"verse":"Alle men doynge wickyd thingis superfluli; be schent. Lord, schewe thou thi weies to me; and teche thou me thi pathis."},{"number":5,"verse":"Dresse thou me in thi treuthe, and teche thou me, for thou art God my sauyour; and Y suffride thee al dai."},{"number":6,"verse":"Lord, haue thou mynde of thi merciful doyngis; and of thi mercies that ben fro the world."},{"number":7,"verse":"Haue thou not mynde on the trespassis of my yongthe; and on myn vnkunnyngis. Thou, Lord, haue mynde on me bi thi merci; for thi goodnesse."},{"number":8,"verse":"The Lord is swete and riytful; for this he schal yyue a lawe to men trespassynge in the weie."},{"number":9,"verse":"He schal dresse deboner men in doom; he schal teche mylde men hise weies."},{"number":10,"verse":"Alle the weies of the Lord ben mercy and treuthe; to men sekynge his testament, and hise witnessyngis."},{"number":11,"verse":"Lord, for thi name thou schalt do merci to my synne; for it is myche."},{"number":12,"verse":"Who is a man, that dredith the Lord? he ordeyneth to hym a lawe in the weie which he chees."},{"number":13,"verse":"His soule schal dwelle in goodis; and his seed schal enerite the lond."},{"number":14,"verse":"The Lord is a sadnesse to men dredynge hym; and his testament is, that it be schewid to hem."},{"number":15,"verse":"Myn iyen ben euere to the Lord; for he schal breide awey my feet fro the snare."},{"number":16,"verse":"Biholde thou on me, and haue thou mercy on me; for Y am"},{"number":17,"verse":"oon aloone and pore The tribulaciouns of myn herte ben multiplied; delyuere thou me of my nedis."},{"number":18,"verse":"Se thou my mekenesse and my trauel; and foryyue thou alle my trespassis."},{"number":19,"verse":"Bihold thou myn enemyes, for thei ben multiplied; and thei haten me bi wickid hatrede."},{"number":20,"verse":"Kepe thou my soule, and delyuere thou me; be Y not aschamed, for Y hopide in thee."},{"number":21,"verse":"Innocent men and riytful cleuyden to me; for Y suffride thee."},{"number":22,"verse":"God, delyuere thou Israel; fro alle hise tribulaciouns."}]}