{"bibleAbbr":"WYC1395","bookName":"Psalms","bookEnglishName":"Psalms","chapterNumber":72,"verses":[{"number":1,"verse":"The title of the oon and seuentithe salm. `To Salomon."},{"number":2,"verse":"God, yyue thi doom to the king; and thi riytfulnesse to the sone of a king. To deme thi puple in riytfulnesse; and thi pore men in doom."},{"number":3,"verse":"Mounteyns resseyue pees to the puple; and litle hillis resseyue riytfulnesse."},{"number":4,"verse":"He schal deme the pore men of the puple, and he schal make saaf the sones of pore men; and he schal make low the false chalengere."},{"number":5,"verse":"And he schal dwelle with the sunne, and bifore the moone; in generacioun and in to generacioun."},{"number":6,"verse":"He schal come doun as reyn in to a flees; and as goteris droppinge on the erthe."},{"number":7,"verse":"Riytfulnesse schal come forth in hise dayes, and the aboundaunce of pees; til the moone be takun awei."},{"number":8,"verse":"And he schal be lord fro the-see `til to the see; and fro the flood til to the endis of the world."},{"number":9,"verse":"Ethiopiens schulen falle doun bifore hym; and hise enemyes schulen licke the erthe."},{"number":10,"verse":"The kyngis of Tarsis and ilis schulen offre yiftis; the kyngis of Arabie and of Saba schulen brynge yiftis."},{"number":11,"verse":"And alle kyngis schulen worschipe hym; alle folkis schulen serue hym."},{"number":12,"verse":"For he schal delyuer a pore man fro the miyti; and a pore man to whom was noon helpere."},{"number":13,"verse":"He schal spare a pore man and nedi; and he schal make saaf the soulis of pore men."},{"number":14,"verse":"He schal ayen bie the soulis of hem fro vsuris, and wickidnesse; and the name of hem is onourable bifor hym."},{"number":15,"verse":"And he schal lyue, and me schal yyue to hym of the gold of Arabie; and thei schulen euere worschipe of hym, al dai thei schulen blesse hym."},{"number":16,"verse":"Stidefastnesse schal be in the erthe, in the hiyeste places of mounteyns; the fruyt therof schal be enhaunsid aboue the Liban; and thei schulen blosme fro the citee, as the hey of erthe doith."},{"number":17,"verse":"His name be blessid in to worldis; his name dwelle bifore the sunne. And all the lynagis of erthe schulen be blessid in hym; alle folkis schulen magnyfie hym."},{"number":18,"verse":"Blessid be the Lord God of Israel; which aloone makith merueiylis."},{"number":19,"verse":"Blessid be the name of his maieste with outen ende; and al erthe schal be fillid with his maieste; be it doon, be it doon."},{"number":20,"verse":"`The preieris of Dauid, the sone of Ysay, ben endid."}]}