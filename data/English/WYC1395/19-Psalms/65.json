{"bibleAbbr":"WYC1395","bookName":"Psalms","bookEnglishName":"Psalms","chapterNumber":65,"verses":[{"number":1,"verse":"The titil of the foure and sixtithe salm. `To victorie, `the salm of the song of Dauid."},{"number":2,"verse":"God, heriyng bicometh thee in Syon; and a vow schal be yolden to thee in Jerusalem."},{"number":3,"verse":"Here thou my preier; ech man schal come to thee."},{"number":4,"verse":"The wordis of wickid men hadden the maistrye ouer vs; and thou schalt do merci to oure wickidnessis."},{"number":5,"verse":"Blessid is he, whom thou hast chose, and hast take; he schal dwelle in thin hallis. We schulen be fillid with the goodis of thin hous;"},{"number":6,"verse":"thi temple is hooli, wondurful in equite. God, oure heelthe, here thou vs; thou art hope of alle coostis of erthe, and in the see afer."},{"number":7,"verse":"And thou makest redi hillis in thi vertu, and art gird with power;"},{"number":8,"verse":"which disturblist the depthe of the see, the soun of the wawis therof."},{"number":9,"verse":"Folkis schulen be disturblid, and thei that dwellen in the endis schulen drede of thi signes; thou schalt delite the outgoingis of the morewtid and euentid."},{"number":10,"verse":"Thou hast visitid the lond, and hast greetli fillid it; thou hast multiplied to make it riche. The flood of God was fillid with watris; thou madist redi the mete of hem, for the makyng redi therof is so."},{"number":11,"verse":"Thou fillynge greetli the stremes therof, multiplie the fruytis therof; the lond bringinge forth fruytis schal be glad in goteris of it."},{"number":12,"verse":"Thou schalt blesse the coroun of the yeer of thi good wille; and thi feeldis schulen be fillid with plentee of fruytis."},{"number":13,"verse":"The feire thingis of desert schulen wexe fatte; and litle hillis schulen be cumpassid with ful out ioiyng. (14)The wetheris of scheep ben clothid, and valeis schulen be plenteuouse of wheete; thei schulen crye, and sotheli thei schulen seye salm."}]}