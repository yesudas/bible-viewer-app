{"bibleAbbr":"WYC1395","bookName":"Psalms","bookEnglishName":"Psalms","chapterNumber":16,"verses":[{"number":1,"verse":"The title of the fiuetenthe salm. `Of the meke and symple, the salm of Dauid. Lord, kepe thou me, for Y haue hopid in thee;"},{"number":2,"verse":"Y seide to the Lord, Thou art my God, for thou hast no nede of my goodis."},{"number":3,"verse":"To the seyntis that ben in the lond of hym; he made wondurful alle my willis in hem."},{"number":4,"verse":"The sikenessis of hem ben multiplied; aftirward thei hastiden. I schal not gadire togidere the conuenticulis, `ethir litle couentis, of hem of bloodis; and Y schal not be myndeful of her names bi my lippis."},{"number":5,"verse":"The Lord is part of myn eritage, and of my passion; thou art, that schalt restore myn eritage to me."},{"number":6,"verse":"Coordis felden to me in ful clere thingis; for myn eritage is ful cleer to me."},{"number":7,"verse":"I schal blesse the Lord, that yaf vndurstondyng to me; ferthermore and my reynes blameden me `til to nyyt."},{"number":8,"verse":"I purueide euere the Lord in my siyt; for he is on the riythalf to me, that Y be not moued."},{"number":9,"verse":"For this thing myn herte was glad, and my tunge ioyede fulli; ferthermore and my fleisch schal reste in hope."},{"number":10,"verse":"For thou schalt not forsake my soule in helle; nether thou schalt yyue thin hooli to se corrupcioun. Thou hast maad knowun to me the weies of lijf; thou schalt fille me of gladnesse with thi cheer; delityngis ben in thi riythalf `til in to the ende."}]}