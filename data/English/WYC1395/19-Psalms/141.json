{"bibleAbbr":"WYC1395","bookName":"Psalms","bookEnglishName":"Psalms","chapterNumber":141,"verses":[{"number":1,"verse":"The `title of the hundrid and fourtithe salm. `The salm `of Dauith. Lord, Y criede to thee, here thou me; yyue thou tent to my vois, whanne Y schal crye to thee."},{"number":2,"verse":"Mi preier be dressid as encense in thi siyt; the reisyng of myn hondis be as the euentid sacrifice."},{"number":3,"verse":"Lord, sette thou a keping to my mouth; and a dore of stonding aboute to my lippis."},{"number":4,"verse":"Bowe thou not myn herte in to wordis of malice; to excuse excusingis in synne. With men worchinge wickidnesse; and Y schal not comyne with the chosun men of hem."},{"number":5,"verse":"A iust man schal repreue me in mersi, and schal blame me; but the oile of a synner make not fat myn heed. For whi and yit my preier is in the wel plesaunt thingis of hem;"},{"number":6,"verse":"for the domesmen of hem ioyned to the stoon weren sopun vp. Here thei my wordis,"},{"number":7,"verse":"for tho weren myyti. As fatnesse is brokun out on the erthe; oure bonys ben scatered niy helle. Lord, Lord,"},{"number":8,"verse":"for myn iyen ben to thee, Y hopide in thee; take thou not awei my soule."},{"number":9,"verse":"Kepe thou me fro the snare which thei ordeyneden to me; and fro the sclaundris of hem that worchen wickidnesse. Synneris schulen falle in the nett therof;"},{"number":10,"verse":"Y am aloone til Y passe."}]}