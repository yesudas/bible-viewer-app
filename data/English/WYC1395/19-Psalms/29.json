{"bibleAbbr":"WYC1395","bookName":"Psalms","bookEnglishName":"Psalms","chapterNumber":29,"verses":[{"number":1,"verse":"The title of the eiyt and twentithe salm. The salm, ethir song of Dauid. Ye sones of God, brynge to the Lord; brynge ye to the Lord the sones of rammes."},{"number":2,"verse":"Brynge ye to the Lord glorie and onour; brynge ye to the Lord glorie to his name; herie ye the Lord in his hooli large place."},{"number":3,"verse":"The vois of the Lord on watris, God of mageste thundride; the Lord on many watris."},{"number":4,"verse":"The vois of the Lord in vertu; the vois of the Lord in greet doyng."},{"number":5,"verse":"The vois of the Lord brekynge cedris; and the Lord schal breke the cedris of the Liban."},{"number":6,"verse":"And he schal al to-breke hem to dust as a calf of the Liban; and the derling was as the sone of an vnycorn."},{"number":7,"verse":"The vois of the Lord departynge the flawme of fier;"},{"number":8,"verse":"the vois of the Lord schakynge desert; and the Lord schal stire togidere the desert of Cades."},{"number":9,"verse":"The vois of the Lord makynge redi hertis, and he schal schewe thicke thingis; and in his temple alle men schulen seie glorie."},{"number":10,"verse":"The Lord makith to enhabite the greet flood; and the Lord schal sitte kyng with outen ende."},{"number":11,"verse":"The Lord schal yyue vertu to his puple; the Lord schal blesse his puple in pees."}]}