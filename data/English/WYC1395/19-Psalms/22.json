{"bibleAbbr":"WYC1395","bookName":"Psalms","bookEnglishName":"Psalms","chapterNumber":22,"verses":[{"number":1,"verse":"The `title of the oon and twentithe salm. To ouercome, for `the morewtid hynd; the salm of Dauid."},{"number":2,"verse":"God, my God, biholde thou on me, whi hast thou forsake me? the wordis of my trespassis ben fer fro myn helthe."},{"number":3,"verse":"Mi God, Y schal crye bi dai, and thou schalt not here; and bi nyyt, and not to vnwisdom to me."},{"number":4,"verse":"Forsothe thou, the preisyng of Israel, dwellist in holynesse;"},{"number":5,"verse":"oure fadris hopiden in thee, thei hopiden, and thou delyueridist hem."},{"number":6,"verse":"Thei crieden to thee, and thei weren maad saaf; thei hopiden in thee, and thei weren not schent."},{"number":7,"verse":"But Y am a worm, and not man; the schenschip of men, and the outcastyng of the puple."},{"number":8,"verse":"Alle men seynge me scorneden me; thei spaken with lippis, and stiriden the heed."},{"number":9,"verse":"He hopide in the Lord, delyuere he hym; make he hym saaf, for he wole hym."},{"number":10,"verse":"For thou it art that drowist me out of the wombe, thou art myn hope fro the tetis of my modir;"},{"number":11,"verse":"in to thee Y am cast forth fro the wombe. Fro the wombe of my modir thou art my God; departe thou not fro me."},{"number":12,"verse":"For tribulacioun is next; for noon is that helpith."},{"number":13,"verse":"Many calues cumpassiden me; fatte bolis bisegiden me."},{"number":14,"verse":"Thei openyden her mouth on me; as doith a lioun rauyschynge and rorynge."},{"number":15,"verse":"I am sched out as watir; and alle my boonys ben scaterid. Myn herte is maad, as wex fletynge abrood; in the myddis of my wombe."},{"number":16,"verse":"Mi vertu driede as a tiyl stoon, and my tunge cleuede to my chekis; and thou hast brouyt forth me in to the dust of deth."},{"number":17,"verse":"For many doggis cumpassiden me; the counsel of wickid men bisegide me. Thei delueden myn hondis and my feet;"},{"number":18,"verse":"thei noumbriden alle my boonys. Sotheli thei lokiden, and bihelden me;"},{"number":19,"verse":"thei departiden my clothis to hem silf, and thei senten lot on my cloth."},{"number":20,"verse":"But thou, Lord, delaie not thin help fro me; biholde thou to my defence."},{"number":21,"verse":"God, delyuere thou my lijf fro swerd; and delyuere thou myn oon aloone fro the hond of the dogge."},{"number":22,"verse":"Make thou me saaf fro the mouth of a lioun; and my mekenesse fro the hornes of vnycornes."},{"number":23,"verse":"I schal telle thi name to my britheren; Y schal preise thee in the myddis of the chirche."},{"number":24,"verse":"Ye that dreden the Lord, herie hym; alle the seed of Jacob, glorifie ye hym."},{"number":25,"verse":"Al the seed of Israel drede hym; for he forsook not, nethir dispiside the preier of a pore man. Nethir he turnede awei his face fro me; and whanne Y criede to hym, he herde me."},{"number":26,"verse":"Mi preisyng is at thee in a greet chirche; Y schal yelde my vowis in the siyt of men dredynge hym."},{"number":27,"verse":"Pore men schulen ete, and schulen be fillid, and thei schulen herie the Lord, that seken hym; the hertis of hem schulen lyue in to the world of world."},{"number":28,"verse":"Alle the endis of erthe schulen bithenke; and schulen be conuertid to the Lord. And alle the meynees of hethene men; schulen worschipe in his siyt."},{"number":29,"verse":"For the rewme is the Lordis; and he schal be Lord of hethene men."},{"number":30,"verse":"Alle the fatte men of erthe eeten and worschipiden; alle men, that goen doun in to erthe, schulen falle doun in his siyt."},{"number":31,"verse":"And my soule schal lyue to hym; and my seed schal serue him. (32)A generacioun to comyng schal be teld to the Lord; and heuenes schulen telle his riytfulnesse to the puple that schal be borun, whom the Lord made."}]}