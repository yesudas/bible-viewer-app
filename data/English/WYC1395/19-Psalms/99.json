{"bibleAbbr":"WYC1395","bookName":"Psalms","bookEnglishName":"Psalms","chapterNumber":99,"verses":[{"number":1,"verse":"The eiyte and nyntithe salm. The Lord hath regned, puplis ben wrooth; thou that sittist on cherubyn, the erthe be moued."},{"number":2,"verse":"The Lord is greet in Sion; and hiy aboue alle puplis."},{"number":3,"verse":"Knouleche thei to thi greet name, for it is ferdful and hooli;"},{"number":4,"verse":"and the onour of the king loueth doom. Thou hast maad redi dressyngis; thou hast maad doom and riytfulnesse in Jacob."},{"number":5,"verse":"Enhaunse ye oure Lord God; and worschipe ye the stool of hise feet, for it is hooli."},{"number":6,"verse":"Moises and Aaron weren among hise preestis; and Samuel was among hem that inwardli clepen his name. Thei inwardli clepiden the Lord, and he herde hem;"},{"number":7,"verse":"in a piler of cloude he spak to hem. Thei kepten hise witnessyngis; and the comaundement which he yaf to hem."},{"number":8,"verse":"Oure Lord God, thou herdist hem; God, thou were merciful to hem, and thou tokist veniaunce on al her fyndyngis."},{"number":9,"verse":"Enhaunse ye oure Lord God, and worschipe ye in his hooli hil; for oure Lord God is hooli."}]}