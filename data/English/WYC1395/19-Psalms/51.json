{"bibleAbbr":"WYC1395","bookName":"Psalms","bookEnglishName":"Psalms","chapterNumber":51,"verses":[{"number":1,"verse":"The title of the fiftithe salm. To victorie, the salm of Dauid;"},{"number":2,"verse":"`whanne Nathan the prophete cam to hym, whanne he entride to Bersabee."},{"number":3,"verse":"God, haue thou merci on me; bi thi greet merci. And bi the mychilnesse of thi merciful doyngis; do thou awei my wickidnesse."},{"number":4,"verse":"More waische thou me fro my wickidnesse; and clense thou me fro my synne."},{"number":5,"verse":"For Y knouleche my wickidnesse; and my synne is euere ayens me."},{"number":6,"verse":"I haue synned to thee aloone, and Y haue do yuel bifor thee; that thou be iustified in thi wordis, and ouercome whanne thou art demed. For lo!"},{"number":7,"verse":"Y was conseyued in wickednessis; and my modir conceyuede me in synnes."},{"number":8,"verse":"For lo! thou louedist treuthe; thou hast schewid to me the vncerteyn thingis, and pryuy thingis of thi wisdom."},{"number":9,"verse":"Lord, sprenge thou me with ysope, and Y schal be clensid; waische thou me, and Y schal be maad whijt more than snow."},{"number":10,"verse":"Yyue thou ioie, and gladnesse to myn heryng; and boonys maad meke schulen ful out make ioye."},{"number":11,"verse":"Turne awei thi face fro my synnes; and do awei alle my wickidnesses."},{"number":12,"verse":"God, make thou a clene herte in me; and make thou newe a riytful spirit in my entrailis."},{"number":13,"verse":"Caste thou me not awei fro thi face; and take thou not awei fro me thin hooli spirit."},{"number":14,"verse":"Yiue thou to me the gladnesse of thyn helthe; and conferme thou me with the principal spirit."},{"number":15,"verse":"I schal teche wickid men thi weies; and vnfeithful men schulen be conuertid to thee."},{"number":16,"verse":"God, the God of myn helthe, delyuere thou me fro bloodis; and my tunge schal ioyfuli synge thi riytfulnesse."},{"number":17,"verse":"Lord, `opene thou my lippis; and my mouth schal telle thi preysyng."},{"number":18,"verse":"For if thou haddist wold sacrifice, Y hadde youe; treuli thou schalt not delite in brent sacrifices."},{"number":19,"verse":"A sacrifice to God is a spirit troblid; God, thou schalt not dispise a contrit herte and `maad meke. (20)Lord, do thou benygneli in thi good wille to Syon; that the wallis of Jerusalem be bildid. (21)Thanne thou schalt take plesauntli the sacrifice of riytfulnesse, offryngis, and brent sacrifices; thanne thei schulen putte calues on thin auter."}]}