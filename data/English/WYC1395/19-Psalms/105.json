{"bibleAbbr":"WYC1395","bookName":"Psalms","bookEnglishName":"Psalms","chapterNumber":105,"verses":[{"number":1,"verse":"The title of the hundrid and fourthe salm. Alleluya. Knouleche ye to the Lord, and inwardli clepe ye his name; telle ye hise werkis among hethen men."},{"number":2,"verse":"Synge ye to hym, and seie ye salm to him, and telle ye alle hise merueylis;"},{"number":3,"verse":"be ye preisid in his hooli name. The herte of men sekynge the Lord be glad;"},{"number":4,"verse":"seke ye the Lord, and be ye confermed; seke ye euere his face."},{"number":5,"verse":"Haue ye mynde on hise merueilis, whiche he dide; on his grete wondris, and domes of his mouth."},{"number":6,"verse":"The seed of Abraham, his seruaunt; the sones of Jacob, his chosun man."},{"number":7,"verse":"He is oure Lord God; hise domes ben in al the erthe."},{"number":8,"verse":"He was myndeful of his testament in to the world; of the word which he comaundide in to a thousynde generaciouns."},{"number":9,"verse":"Which he disposide to Abraham; and of his ooth to Isaac."},{"number":10,"verse":"And he ordeynede it to Jacob in to a comaundement; and to Israel in to euerlastinge testament."},{"number":11,"verse":"And he seide, I shal yiue to thee the lond of Canaan; the cord of youre eritage."},{"number":12,"verse":"Whanne thei weren in a litil noumbre; and the comelingis of hem weren ful fewe."},{"number":13,"verse":"And thei passiden fro folk in to folk; and fro a rewme in to another puple."},{"number":14,"verse":"He lefte not a man to anoye hem; and he chastiside kyngis for hem."},{"number":15,"verse":"Nile ye touche my cristis; and nyle ye do wickidli among my prophetis."},{"number":16,"verse":"And God clepide hungir on erthe; and he wastide al the stidefastnesse of breed."},{"number":17,"verse":"He sente a man bifore hem; Joseph was seeld in to a seruaunt."},{"number":18,"verse":"Thei maden lowe hise feet in stockis, irun passide by his soule; til the word of him cam."},{"number":19,"verse":"The speche of the Lord enflawmede him;"},{"number":20,"verse":"the king sente and vnbond hym; the prince of puplis sente and delyuerede him."},{"number":21,"verse":"He ordeynede him the lord of his hous; and the prince of al his possessioun."},{"number":22,"verse":"That he schulde lerne hise princis as him silf; and that he schulde teche hise elde men prudence."},{"number":23,"verse":"And Israel entride in to Egipt; and Jacob was a comeling in the lond of Cham."},{"number":24,"verse":"And God encreesside his puple greetli; and made hym stidefast on hise enemyes."},{"number":25,"verse":"He turnede the herte of hem, that thei hatiden his puple; and diden gile ayens hise seruauntis."},{"number":26,"verse":"He sent Moises, his seruaunt; thilke Aaron, whom he chees."},{"number":27,"verse":"He puttide in hem the wordis of hise myraclis; and of hise grete wondris in the lond of Cham."},{"number":28,"verse":"He sente derknessis, and made derk; and he made not bitter hise wordis."},{"number":29,"verse":"He turnede the watris of hem in to blood; and he killide the fischis of hem."},{"number":30,"verse":"And the lond of hem yaf paddoks; in the priue places of the kyngis of hem."},{"number":31,"verse":"God seide, and a fleische flie cam; and gnattis in alle the coostis of hem."},{"number":32,"verse":"He settide her reynes hail; fier brennynge in the lond of hem."},{"number":33,"verse":"And he smoot the vynes of hem, and the fige trees of hem; and al to-brak the tree of the coostis of hem."},{"number":34,"verse":"He seide, and a locuste cam; and a bruk of which was noon noumbre."},{"number":35,"verse":"And it eet al the hey in the lond of hem; and it eet al the fruyt of the lond of hem."},{"number":36,"verse":"And he killide ech the firste gendrid thing in the lond of hem; the firste fruitis of alle the trauel of hem."},{"number":37,"verse":"And he ledde out hem with siluer and gold; and noon was sijk in the lynagis of hem."},{"number":38,"verse":"Egipt was glad in the goyng forth of hem; for the drede of hem lai on Egipcians."},{"number":39,"verse":"He spredde abrood a cloude, in to the hiling of hem; and fier, that it schynede to hem bi nyyt."},{"number":40,"verse":"Thei axiden, and a curlew cam; and he fillide hem with the breed of heuene."},{"number":41,"verse":"He brak a stoon, and watris flowiden; floodis yeden forth in the drye place."},{"number":42,"verse":"For he was myndeful of his hooli word; which he hadde to Abraham, his child."},{"number":43,"verse":"And he ledde out his puple in ful out ioiyng; and hise chosun men in gladnesse."},{"number":44,"verse":"And he yaf to hem the cuntreis of hethen men; and thei hadden in possessioun the trauels of puplis."},{"number":45,"verse":"That thei kepe hise iustifiyngis; and seke his lawe."}]}