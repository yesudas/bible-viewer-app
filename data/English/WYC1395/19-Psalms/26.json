{"bibleAbbr":"WYC1395","bookName":"Psalms","bookEnglishName":"Psalms","chapterNumber":26,"verses":[{"number":1,"verse":"The title of the fyue and twentithe salm. `To Dauid. Lord, deme thou me, for Y entride in myn innocens; and Y hopynge in the Lord schal not be made vnstidfast."},{"number":2,"verse":"Lord, preue thou me, and asaie me; brenne thou my reynes, and myn herte."},{"number":3,"verse":"For whi thi merci is bifor myn iyen; and Y pleside in thi treuthe."},{"number":4,"verse":"I sat not with the counsel of vanyte; and Y schal not entre with men doynge wickid thingis."},{"number":5,"verse":"I hatide the chirche of yuele men; and Y schal not sitte with wickid men."},{"number":6,"verse":"I schal waische myn hondis among innocentis; and, Lord, Y schal cumpasse thin auter."},{"number":7,"verse":"That Y here the vois of heriyng; and that Y telle out alle thi merueils."},{"number":8,"verse":"Lord, Y haue loued the fairnesse of thin hows; and the place of the dwellyng of thi glorie."},{"number":9,"verse":"God, leese thou not my soule with vnfeithful men; and my lijf with men of bloodis."},{"number":10,"verse":"In whose hondis wyckidnessis ben; the riythond of hem is fillid with yiftis."},{"number":11,"verse":"But Y entride in myn innocens; ayenbie thou me, and haue merci on me."},{"number":12,"verse":"Mi foot stood in riytfulnesse; Lord, Y schal blesse thee in chirchis."}]}