{"bibleAbbr":"WYC1395","bookName":"Psalms","bookEnglishName":"Psalms","chapterNumber":53,"verses":[{"number":1,"verse":"The title of the two and fiftithe salm. To the ouercomer bi the quere, the lernyng of Dauid. The vnwise man seide in his herte; God is not."},{"number":2,"verse":"Thei ben `corrupt, and maad abhomynable in her wickidnessis; noon is that doith good."},{"number":3,"verse":"God bihelde fro heuene on the sones of men; that he se, if `ony is vndurstondynge, ether sekynge God."},{"number":4,"verse":"Alle boweden awei, thei ben maad vnprofitable togidre; noon is that doith good, ther is not til to oon."},{"number":5,"verse":"Whether alle men, that worchen wickidnesse, schulen not wite; whiche deuouren my puple as the mete of breed?"},{"number":6,"verse":"Thei clepiden not God; there thei trembliden for drede, where no drede was. For God hath scaterid the boones of hem, that plesen men; thei ben schent, for God hath forsake hem. (7)Who schal yyue fro Syon helthe to Israel? whanne the Lord hath turned the caitifte of his puple, Jacob schal `ful out make ioie, and Israel schal be glad."}]}