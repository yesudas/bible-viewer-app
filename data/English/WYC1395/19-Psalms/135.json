{"bibleAbbr":"WYC1395","bookName":"Psalms","bookEnglishName":"Psalms","chapterNumber":135,"verses":[{"number":1,"verse":"The title of the hundrid and foure and thrittithe salm. Alleluya. Herie ye the name of the Lord; ye seruauntis of the Lord, herie ye."},{"number":2,"verse":"Ye that stonden in the hous of the Lord; in the hallis of `the hous of oure God."},{"number":3,"verse":"Herie ye the Lord, for the Lord is good; singe ye to his name, for it is swete."},{"number":4,"verse":"For the Lord chees Jacob to him silf; Israel in to possessioun to him silf."},{"number":5,"verse":"For Y haue knowe, that the Lord is greet; and oure God bifore alle goddis."},{"number":6,"verse":"The Lord made alle thingis, what euere thingis he wolde, in heuene and in erthe; in the see, and in alle depthis of watris."},{"number":7,"verse":"He ledde out cloudis fro the ferthest part of erthe; and made leitis in to reyn. Which bringith forth wyndis fro hise tresours;"},{"number":8,"verse":"which killide the firste gendrid thingis of Egipt, fro man `til to beeste."},{"number":9,"verse":"He sente out signes and grete wondris, in the myddil of thee, thou Egipt; in to Farao and in to alle hise seruauntis."},{"number":10,"verse":"Which smoot many folkis; and killide stronge kingis."},{"number":11,"verse":"Seon, the king of Ammorreis, and Og, the king of Basan; and alle the rewmes of Chanaan."},{"number":12,"verse":"And he yaf the lond of hem eritage; eritage to Israel, his puple."},{"number":13,"verse":"Lord, thi name is with outen ende; Lord, thi memorial be in generacioun and in to generacioun."},{"number":14,"verse":"For the Lord schal deme his puple; and he schal be preied in hise seruauntis."},{"number":15,"verse":"The symulacris of hethene men ben siluer and gold; the werkis of the hondis of men."},{"number":16,"verse":"Tho han a mouth, and schulen not speke; tho han iyen, and schulen not se."},{"number":17,"verse":"Tho han eeris, and schulen not here; for `nether spirit is in the mouth of tho."},{"number":18,"verse":"Thei that maken tho, be maad lijk tho; and alle that tristen in tho."},{"number":19,"verse":"The hous of Israel, blesse ye the Lord; the hous of Aaron, blesse ye the Lord."},{"number":20,"verse":"The hous of Leuy, blesse ye the Lord; ye that dreden the Lord, `blesse ye the Lord."},{"number":21,"verse":"Blessid be the Lord of Syon; that dwellith in Jerusalem."}]}