{"bibleAbbr":"WYC1395","bookName":"Psalms","bookEnglishName":"Psalms","chapterNumber":18,"verses":[{"number":1,"verse":"The title of the seuenetenthe salm. To victorie, the word of the Lord to Dauid; which spak the wordis of this song, in the dai in which the Lord delyuerede hym fro the hond of alle hise enemyes, and fro the hond of Saul; and he seide:"},{"number":2,"verse":"Lord, my strengthe, Y schal loue thee; the Lord is my stidfastnesse, and my refuyt, and mi deliuerere."},{"number":3,"verse":"Mi God is myn helpere; and Y schal hope in to hym. My defendere, and the horn of myn helthe; and myn vptakere."},{"number":4,"verse":"I schal preise, and ynwardli clepe the Lord; and Y schal be saaf fro myn enemyes."},{"number":5,"verse":"The sorewis of deth cumpassiden me; and the strondis of wickidnesse disturbliden me."},{"number":6,"verse":"The sorewis of helle cumpassiden me; the snaris of deeth `bifor ocupieden me."},{"number":7,"verse":"In my tribulacioun Y inwardli clepide the Lord; and Y criede to my God. And he herde my vois fro his hooli temple; and my cry in his siyt entride in to hise eeris."},{"number":8,"verse":"The erthe was mouede togidere, and tremblede togidere; the foundementis of hillis weren troblid togidere, and weren moued togidere; for he was wrooth to hem."},{"number":9,"verse":"Smoke stiede in the ire of hym, and fier brente out fro his face; coolis weren kyndlid of hym."},{"number":10,"verse":"He bowide doun heuenes, and cam doun; and derknesse was vndur hise feet."},{"number":11,"verse":"And he stiede on cherubym, and flei; he fley ouer the pennes of wyndis."},{"number":12,"verse":"And he settide derknesses his hidyng place, his tabernacle `in his cumpas; derk water was in the cloudes of the lowere eir."},{"number":13,"verse":"Ful cleer cloudis passiden in his siyt; hail and the coolis of fier."},{"number":14,"verse":"And the Lord thundrid fro heuene; and the hiyeste yaf his vois, hail and the coolis of fier `camen doun."},{"number":15,"verse":"And he sente hise arowis, and distriede tho men; he multipliede leytis, and disturblide tho men."},{"number":16,"verse":"And the wellis of watris apperiden; and the foundementis of the erthe weren schewid. Lord, of thi blamyng; of the brething of the spirit of thin ire."},{"number":17,"verse":"He sente fro the hiyeste place, and took me; and he took me fro many watris."},{"number":18,"verse":"He delyuerede me fro my strongeste enemyes; and fro hem that hatiden me, fro thei weren coumfortid on me."},{"number":19,"verse":"Thei camen bifor me in the dai of my turment; and the Lord was maad my defendere."},{"number":20,"verse":"And he ledde out me in to breede; he maad me saaf, for he wolde me."},{"number":21,"verse":"And the Lord schal yelde to me bi my riytfulnesse; and he schal yelde to me bi the clennesse of myn hondis."},{"number":22,"verse":"For Y kepte the weies of the Lord; and Y dide not vnfeithfuli fro my God."},{"number":23,"verse":"For alle hise domes ben in my siyt; and Y puttide not awei fro me hise riytfulnessis."},{"number":24,"verse":"And Y schal be vnwemmed with hym; and Y schal kepe me fro my wickidnesse."},{"number":25,"verse":"And the Lord schal yelde to me bi my riytfulnesse; and bi the clennesse of myn hondis in the siyt of hise iyen."},{"number":26,"verse":"With the hooli, thou schalt be hooli; and with `a man innocent, thou schalt be innocent."},{"number":27,"verse":"And with a chosun man, thou schalt be chosun; and with a weiward man, thou schalt be weiward."},{"number":28,"verse":"For thou schalt make saaf a meke puple; and thou schalt make meke the iyen of proude men."},{"number":29,"verse":"For thou, Lord, liytnest my lanterne; my God, liytne thou my derknessis."},{"number":30,"verse":"For bi thee Y schal be delyuered fro temptacioun; and in my God Y schal `go ouer the wal."},{"number":31,"verse":"Mi God, his weie is vndefoulid, the speches of the Lord ben examyned bi fier; he is defendere of alle men hopynge in hym."},{"number":32,"verse":"For whi, who is God out takun the Lord? ethir who is God outakun oure God?"},{"number":33,"verse":"God that hath gird me with vertu; and hath set my weie vnwemmed."},{"number":34,"verse":"Which made perfit my feet as of hertis; and ordeynynge me on hiye thingis."},{"number":35,"verse":"Which techith myn hondis to batel; and thou hast set myn armys as a brasun bouwe."},{"number":36,"verse":"And thou hast youe to me the kyueryng of thin helthe; and thi riythond hath vptake me. And thi chastisyng amendide me in to the ende; and thilke chastisyng of thee schal teche me."},{"number":37,"verse":"Thou alargidist my paaces vndur me; and my steppis ben not maad vnstidefast."},{"number":38,"verse":"Y schal pursue myn enemyes, and Y schal take hem; and Y schal not turne til thei failen."},{"number":39,"verse":"I schal al to-breke hem, and thei schulen not mowe stonde; thei schulen falle vndur my feet."},{"number":40,"verse":"And thou hast gird me with vertu to batel; and thou hast `supplauntid, ether disseyued, vndur me men risynge ayens me."},{"number":41,"verse":"And thou hast youe myn enemyes abac to me; and thou hast distried `men hatynge me."},{"number":42,"verse":"Thei crieden, and noon was that maad hem saaf; `thei crieden to the Lord, and he herde not hem."},{"number":43,"verse":"And Y schal al to-breke hem, as dust bifor the face of wynd; Y schal do hem awei, as the cley of stretis."},{"number":44,"verse":"Thou schalt delyuere me fro ayenseiyngis of the puple; thou schalt sette me in to the heed of folkis."},{"number":45,"verse":"The puple, which Y knewe not, seruede me; in the herynge of eere it obeiede to me."},{"number":46,"verse":"Alien sones lieden to me, alien sones wexiden elde; and crokiden fro thi pathis."},{"number":47,"verse":"The Lord lyueth, and my God be blessid; and the God of myn helthe be enhaunsid."},{"number":48,"verse":"God, that yauest veniaunces to me, and makist suget puplis vndur me; my delyuerere fro my wrathful enemyes."},{"number":49,"verse":"And thou schalt enhaunse me fro hem, that risen ayens me; thou schalt delyuere me fro a wickid man."},{"number":50,"verse":"Therfor, Lord, Y schal knouleche to thee among naciouns; and Y schal seie salm to thi name. (51)Magnyfiynge the helthis of his kyng; and doynge merci to his crist Dauid, and to his seed til in to the world."}]}