{"bibleAbbr":"WYC1395","bookName":"Psalms","bookEnglishName":"Psalms","chapterNumber":85,"verses":[{"number":1,"verse":"The title of the foure and eiytetithe salm. Of the sones of Chore."},{"number":2,"verse":"Lord, thou hast blessid thi lond; thou hast turned awei the caitifte of Jacob."},{"number":3,"verse":"Thou hast foryoue the wickidnesse of thi puple; thou hast hilid alle the synnes of hem."},{"number":4,"verse":"Thou hast aswagid al thin ire; thou hast turned awei fro the ire of thin indignacioun."},{"number":5,"verse":"God, oure helthe, conuerte thou vs; and turne awei thin ire fro vs."},{"number":6,"verse":"Whether thou schalt be wrooth to vs withouten ende; ether schalt thou holde forth thin ire fro generacioun in to generacioun?"},{"number":7,"verse":"God, thou conuertid schalt quykene vs; and thi puple schal be glad in thee."},{"number":8,"verse":"Lord, schewe thi merci to vs; and yyue thin helthe to vs."},{"number":9,"verse":"I schal here what the Lord God schal speke in me; for he schal speke pees on his puple. And on hise hooli men; and on hem that ben turned to herte."},{"number":10,"verse":"Netheles his helthe is niy men dredynge him; that glorie dwelle in oure lond."},{"number":11,"verse":"Merci and treuthe metten hem silf; riytwisnesse and pees weren kissid."},{"number":12,"verse":"Treuthe cam forth of erthe; and riytfulnesse bihelde fro heuene."},{"number":13,"verse":"For the Lord schal yyue benignyte; and oure erthe schal yyue his fruyt. (14)Riytfulnesse schal go bifore him; and schal sette hise steppis in the weie."}]}