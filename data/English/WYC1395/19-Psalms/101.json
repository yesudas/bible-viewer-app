{"bibleAbbr":"WYC1395","bookName":"Psalms","bookEnglishName":"Psalms","chapterNumber":101,"verses":[{"number":1,"verse":"The titil of the hundrid salm. `The salm of Dauid. Lord, Y schal synge to thee; merci and doom."},{"number":2,"verse":"I schal synge, and Y schal vndurstonde in a weie with out wem; whanne thou schalt come to me. I yede perfitli in the innocence of myn herte; in the myddil of myn hous."},{"number":3,"verse":"I settide not forth bifore myn iyen an vniust thing; Y hatide hem that maden trespassyngis."},{"number":4,"verse":"A schrewide herte cleuede not to me; Y knewe not a wickid man bowynge awei fro me."},{"number":5,"verse":"I pursuede hym; that bacbitide priueli his neiybore. With the proude iye and an herte vnable to be fillid; Y eet not with this."},{"number":6,"verse":"Myn iyen weren to the feithful men of erthe, that thei sitte with me; he that yede in a weie with out wem, mynystride to me."},{"number":7,"verse":"He that doith pride, schal not dwelle in the myddil of myn hous; he that spekith wickid thingis, seruede not in the siyt of myn iyen."},{"number":8,"verse":"In the morutid Y killide alle the synners of erthe; that Y schulde leese fro the citee of the Lord alle men worchynge wickidnesse."}]}