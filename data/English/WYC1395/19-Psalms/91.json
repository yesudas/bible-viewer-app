{"bibleAbbr":"WYC1395","bookName":"Psalms","bookEnglishName":"Psalms","chapterNumber":91,"verses":[{"number":1,"verse":"`The nyntithe salm. He that dwellith in the help of the hiyeste God; schal dwelle in the proteccioun of God of heuene."},{"number":2,"verse":"He schal seie to the Lord, Thou art myn vptaker, and my refuit; my God, Y schal hope in him."},{"number":3,"verse":"For he delyuered me fro the snare of hunteris; and fro a scharp word."},{"number":4,"verse":"With hise schuldris he schal make schadowe to thee; and thou schalt haue hope vnder hise fetheris."},{"number":5,"verse":"His treuthe schal cumpasse thee with a scheld; thou schalt not drede of nyytis drede."},{"number":6,"verse":"Of an arowe fliynge in the dai, of a gobelyn goynge in derknessis; of asailing, and a myddai feend."},{"number":7,"verse":"A thousynde schulen falle doun fro thi side, and ten thousynde fro thi riytside; forsothe it schal not neiye to thee."},{"number":8,"verse":"Netheles thou schalt biholde with thin iyen; and thou schalt se the yelding of synneris."},{"number":9,"verse":"For thou, Lord, art myn hope; thou hast set thin help altherhiyeste."},{"number":10,"verse":"Yuel schal not come to thee; and a scourge schal not neiye to thi tabernacle."},{"number":11,"verse":"For God hath comaundid to hise aungels of thee; that thei kepe thee in alle thi weies."},{"number":12,"verse":"Thei schulen beere thee in the hondis; leste perauenture thou hirte thi foot at a stoon."},{"number":13,"verse":"Thou schalt go on a snake, and a cocatrice; and thou schalt defoule a lioun and a dragoun."},{"number":14,"verse":"For he hopide in me, Y schal delyuere hym; Y schal defende him, for he knew my name."},{"number":15,"verse":"He criede to me, and Y schal here him, Y am with him in tribulacioun; Y schal delyuere him, and Y schal glorifie hym."},{"number":16,"verse":"I schal fille hym with the lengthe of daies; and Y schal schewe myn helthe to him."}]}