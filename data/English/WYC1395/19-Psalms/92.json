{"bibleAbbr":"WYC1395","bookName":"Psalms","bookEnglishName":"Psalms","chapterNumber":92,"verses":[{"number":1,"verse":"The `title of the oon and nyntithe salm. `The salm of `song, in the dai of sabath."},{"number":2,"verse":"It is good to knouleche to the Lord; and to synge to thi name, thou hiyeste."},{"number":3,"verse":"To schewe eerli thi merci; and thi treuthe bi nyyt."},{"number":4,"verse":"In a sautrie of ten cordis; with song in harpe."},{"number":5,"verse":"For thou, Lord, hast delitid me in thi makyng; and Y schal make ful out ioye in the werkis of thin hondis."},{"number":6,"verse":"Lord, thi werkis ben magnefied greetli; thi thouytis ben maad ful depe."},{"number":7,"verse":"An vnwise man schal not knowe; and a fool schal not vndirstonde these thingis."},{"number":8,"verse":"Whanne synneris comen forth, as hey; and alle thei apperen, that worchen wickidnesse."},{"number":9,"verse":"That thei perische in to the world of world; forsothe thou, Lord, art the hiyest, withouten ende. For lo!"},{"number":10,"verse":"Lord, thin enemyes, for lo! thin enemyes schulen perische; and alle schulen be scaterid that worchen wickidnesse."},{"number":11,"verse":"And myn horn schal be reisid as an vnicorn; and myn eelde in plenteuouse merci."},{"number":12,"verse":"And myn iye dispiside myn enemyes; and whanne wickid men rysen ayens me, myn eere schal here."},{"number":13,"verse":"A iust man schal floure as a palm tree; he schal be multiplied as a cedre of Liban."},{"number":14,"verse":"Men plauntid in the hous of the Lord; schulen floure in the porchis of the hous of oure God."},{"number":15,"verse":"Yit thei schulen be multiplied in plenteuouse elde; and thei schulen be suffryng wel. That thei telle, that oure Lord God is riytful; and no wickidnesse is in hym."}]}