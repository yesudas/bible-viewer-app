{"bibleAbbr":"WYC1395","bookName":"Psalms","bookEnglishName":"Psalms","chapterNumber":140,"verses":[{"number":1,"verse":"The `title of the hundrid and nyne and thrittithe `salm. To victorie, the salm of Dauith."},{"number":2,"verse":"Lord, delyuere thou me fro an yuel man; delyuere thou me fro a wickid man."},{"number":3,"verse":"Whiche thouyten wickidnesses in the herte; al dai thei ordeyneden batels."},{"number":4,"verse":"Thei scharpiden her tungis as serpentis; the venym of snakis vndir the lippis of hem."},{"number":5,"verse":"Lord, kepe thou me fro the hond of the synnere; and delyuere thou me fro wickid men. Which thouyten to disseyue my goyngis;"},{"number":6,"verse":"proude men hidden a snare to me. And thei leiden forth cordis in to a snare; thei settiden sclaundir to me bisidis the weie."},{"number":7,"verse":"I seide to the Lord, Thou art mi God; Lord, here thou the vois of my biseching."},{"number":8,"verse":"Lord, Lord, the vertu of myn heelthe; thou madist schadowe on myn heed in the dai of batel."},{"number":9,"verse":"Lord, bitake thou not me fro my desire to the synnere; thei thouyten ayens me, forsake thou not me, lest perauenture thei ben enhaunsid."},{"number":10,"verse":"The heed of the cumpas of hem; the trauel of her lippis schal hile hem."},{"number":11,"verse":"Colis schulen falle on hem, thou schalt caste hem doun in to fier; in wretchidnessis thei schulen not stonde."},{"number":12,"verse":"A man a greet ianglere schal not be dressid in erthe; yuels schulen take an vniust man in perisching."},{"number":13,"verse":"I haue knowe, that the Lord schal make dom of a nedi man; and the veniaunce of pore men. (14)Netheles iust men schulen knouleche to thi name; and riytful men schulen dwelle with thi cheer."}]}