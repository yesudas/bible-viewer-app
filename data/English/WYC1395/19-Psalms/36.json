{"bibleAbbr":"WYC1395","bookName":"Psalms","bookEnglishName":"Psalms","chapterNumber":36,"verses":[{"number":1,"verse":"`The title of the fyue and thrittithe salm. `To victorie, to Dauid, `the seruaunt of the Lord."},{"number":2,"verse":"The vniust man seide, that he trespasse in hym silf; the drede of God is not bifor hise iyen."},{"number":3,"verse":"For he dide gilefuli in the siyt of God; that his wickidnesse be foundun to hatrede."},{"number":4,"verse":"The wordis of his mouth ben wickidnesse and gile, he nolde vndirstonde to do wel."},{"number":5,"verse":"He thouyte wickidnesse in his bed, he stood nyy al weie not good; forsothe he hatide not malice."},{"number":6,"verse":"Lord, thi merci is in heuene; and thi treuthe is `til to cloudis."},{"number":7,"verse":"Thi riytfulnesse is as the hillis of God; thi domes ben myche depthe of watris. Lord, thou schalt saue men and beestis;"},{"number":8,"verse":"as thou, God, hast multiplied thi merci. But the sones of men; schulen hope in the hilyng of thi wyngis."},{"number":9,"verse":"Thei schulen be fillid gretli of the plentee of thin hows; and thou schalt yyue drynke to hem with the steef streem of thi likyng."},{"number":10,"verse":"For the wel of life is at thee; and in thi liyt we schulen se liyt."},{"number":11,"verse":"Lord, sette forth thi mercy to hem, that knowen thee; and thi ryytfulnesse to hem that ben of riytful herte."},{"number":12,"verse":"The foot of pryde come not to me; and the hond of the synnere moue me not. (13)There thei felden doun, that worchen wickidnesse; thei ben cast out, and myyten not stonde."}]}