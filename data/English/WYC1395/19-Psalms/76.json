{"bibleAbbr":"WYC1395","bookName":"Psalms","bookEnglishName":"Psalms","chapterNumber":76,"verses":[{"number":1,"verse":"The title of the fyue and seuentithe salm. To the victorie in orguns, `the salm of the song of Asaph."},{"number":2,"verse":"God is knowun in Judee; his name is greet in Israel."},{"number":3,"verse":"And his place is maad in pees; and his dwellyng is in Syon."},{"number":4,"verse":"Ther he brak poweris; bowe, scheeld, swerd, and batel."},{"number":5,"verse":"And thou, God, liytnest wondirfuli fro euerlastynge hillis;"},{"number":6,"verse":"alle vnwise men of herte weren troblid. Thei slepten her sleep; and alle men founden no thing of richessis in her hondis."},{"number":7,"verse":"Thei that stieden on horsis; slepten for thi blamyng, thou God of Jacob."},{"number":8,"verse":"Thou art feerful, and who schal ayenstonde thee? fro that tyme thin ire."},{"number":9,"verse":"Fro heuene thou madist doom herd; the erthe tremblide, and restide."},{"number":10,"verse":"Whanne God roos vp in to doom; to make saaf al the mylde men of erthe."},{"number":11,"verse":"For the thouyt of man schal knouleche to thee; and the relifs of thouyt schulen make a feeste dai to thee."},{"number":12,"verse":"Make ye a vow, and yelde ye to youre Lord God; alle that bringen yiftis in the cumpas of it. (13)To God ferdful, and to him that takith awei the spirit of prynces; to the ferdful at the kyngis of erthe."}]}