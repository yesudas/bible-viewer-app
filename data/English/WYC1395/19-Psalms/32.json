{"bibleAbbr":"WYC1395","bookName":"Psalms","bookEnglishName":"Psalms","chapterNumber":32,"verses":[{"number":1,"verse":"The title of the oon and thrittithe salm. Lernyng to Dauid. Blessid ben thei, whose wickidnessis ben foryouun; and whose synnes ben hilid."},{"number":2,"verse":"Blessid is the man, to whom the Lord arrettide not synne; nethir gile is in his spirit."},{"number":3,"verse":"For Y was stille, my boonys wexiden elde; while Y criede al dai."},{"number":4,"verse":"For bi dai and nyyt thin `hond was maad greuouse on me; Y am turned in my wretchednesse, while the thorn is set in."},{"number":5,"verse":"I made my synne knowun to thee; and Y hidde not my vnriytfulnesse. I seide, Y schal knouleche ayens me myn vnriytfulnesse to the Lord; and thou hast foryoue the wickidnesse of my synne."},{"number":6,"verse":"For this thing ech hooli man schal preye to thee; in couenable tyme. Netheles in the greet flood of many watris; tho schulen not neiye to thee."},{"number":7,"verse":"Thou art my refuyt fro tribulacioun, that cumpasside me; thou, my fulli ioiyng, delyuere me fro hem that cumpassen me."},{"number":8,"verse":"Y schal yyue vnderstondyng to thee, and Y schal teche thee; in this weie in which thou schalt go, Y schal make stidefast myn iyen on thee."},{"number":9,"verse":"Nile ye be maad as an hors and mule; to whiche is noon vndurstondyng. Lord, constreyne thou the chekis of hem with a bernacle and bridil; that neiyen not to thee."},{"number":10,"verse":"Many betyngis ben of the synnere; but merci schal cumpasse hym that hopith in the Lord."},{"number":11,"verse":"Ye iust men, be glad, and make fulli ioie in the Lord; and alle ye riytful of herte, haue glorie."}]}