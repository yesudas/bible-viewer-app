{"bibleAbbr":"WYC1395","bookName":"Psalms","bookEnglishName":"Psalms","chapterNumber":50,"verses":[{"number":1,"verse":"The title of the nyne and fourtithe salm. The salm of Asaph. God, the Lord of goddis, spak; and clepide the erthe,"},{"number":2,"verse":"fro the risynge of the sunne til to the goyng doun. The schap of his fairnesse fro Syon,"},{"number":3,"verse":"God schal come opynli; oure God, and he schal not be stille. Fier schal brenne an hiye in his siyt; and a strong tempest in his cumpas."},{"number":4,"verse":"He clepide heuene aboue; and the erthe, to deme his puple."},{"number":5,"verse":"Gadere ye to hym hise seyntis; that ordeynen his testament aboue sacrifices."},{"number":6,"verse":"`And heuenes schulen schewe his riytfulnesse; for God is the iuge."},{"number":7,"verse":"Mi puple, here thou, and Y schal speke to Israel; and Y schal witnesse to thee, Y am God, thi God."},{"number":8,"verse":"I schal not repreue thee in thi sacrifices; and thi brent sacrifices ben euere bifor me."},{"number":9,"verse":"I schal not take calues of thin hows; nethir geet buckis of thi flockis."},{"number":10,"verse":"For alle the wyelde beestis of wodis ben myne; werk beestis, and oxis in hillis."},{"number":11,"verse":"I haue knowe alle the volatils of heuene; and the fairnesse of the feeld is with me."},{"number":12,"verse":"If Y schal be hungry, Y schal not seie to thee; for the world and the fulnesse therof is myn."},{"number":13,"verse":"Whether Y schal eete the fleischis of boolis? ethir schal Y drynke the blood of geet buckis?"},{"number":14,"verse":"Offre thou to God the sacrifice of heriyng; and yelde thin avowis to the hiyeste God."},{"number":15,"verse":"And inwardli clepe thou me in the dai of tribulacioun; and Y schal delyuere thee, and thou schalt onoure me."},{"number":16,"verse":"But God seide to the synnere, Whi tellist thou out my riytfulnessis; and takist my testament bi thi mouth?"},{"number":17,"verse":"Sotheli thou hatidist lore; and hast cast awey my wordis bihynde."},{"number":18,"verse":"If thou siyest a theef, thou `hast runne with hym; and thou settidist thi part with avowtreris."},{"number":19,"verse":"Thi mouth was plenteuouse of malice; and thi tunge medlide togidere giles."},{"number":20,"verse":"Thou sittynge spakist ayens thi brother, and thou settidist sclaundir ayens the sone of thi modir;"},{"number":21,"verse":"thou didist these thingis, and Y was stille. Thou gessidist wickidli, that Y schal be lijk thee; Y schal repreue thee, and Y schal sette ayens thi face."},{"number":22,"verse":"Ye that foryeten God, vndurstonde these thingis; lest sum tyme he rauysche, and noon be that schal delyuere."},{"number":23,"verse":"The sacrifice of heriyng schal onoure me; and there is the weie, where ynne Y schal schewe to hym the helthe of God."}]}