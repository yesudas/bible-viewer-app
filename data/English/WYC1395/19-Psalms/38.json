{"bibleAbbr":"WYC1395","bookName":"Psalms","bookEnglishName":"Psalms","chapterNumber":38,"verses":[{"number":1,"verse":"The title of the seuene and thrittithe salm. `The salm of Dauid, to bythenke on the sabat."},{"number":2,"verse":"Lord, repreue thou not me in thi strong veniaunce; nether chastice thou me in thin ire."},{"number":3,"verse":"For thin arowis ben fitchid in me; and thou hast confermed thin hond on me."},{"number":4,"verse":"Noon helthe is in my fleisch fro the face of thin ire; no pees is to my boonys fro the face of my synnes."},{"number":5,"verse":"For my wickidnessis ben goon ouer myn heed; as an heuy birthun, tho ben maad heuy on me."},{"number":6,"verse":"Myn heelid woundis weren rotun, and ben brokun; fro the face of myn vnwisdom."},{"number":7,"verse":"I am maad a wretche, and Y am bowid doun til in to the ende; al dai Y entride sorewful."},{"number":8,"verse":"For my leendis ben fillid with scornyngis; and helthe is not in my fleisch."},{"number":9,"verse":"I am turmentid, and maad low ful greetli; Y roride for the weilyng of myn herte."},{"number":10,"verse":"Lord, al my desire is bifor thee; and my weilyng is not hid fro thee."},{"number":11,"verse":"Myn herte is disturblid in me, my vertu forsook me; and the liyt of myn iyen `forsook me, and it is not with me."},{"number":12,"verse":"My frendis and my neiyboris neiyiden; and stoden ayens me. And thei that weren bisidis me stoden afer;"},{"number":13,"verse":"and thei diden violence, that souyten my lijf. And thei that souyten yuels to me, spaken vanytees; and thouyten gilis al dai."},{"number":14,"verse":"But Y as a deef man herde not; and as a doumb man not openynge his mouth."},{"number":15,"verse":"And Y am maad as a man not herynge; and not hauynge repreuyngis in his mouth."},{"number":16,"verse":"For, Lord, Y hopide in thee; my Lord God, thou schalt here me."},{"number":17,"verse":"For Y seide, Lest ony tyme myn enemyes haue ioye on me; and the while my feet ben mouyd, thei spaken grete thingis on me."},{"number":18,"verse":"For Y am redi to betyngis; and my sorewe is euere in my siyt."},{"number":19,"verse":"For Y schal telle my wickidnesse; and Y schal thenke for my synne."},{"number":20,"verse":"But myn enemyes lyuen, and ben confermed on me; and thei ben multiplyed, that haten me wickidli."},{"number":21,"verse":"Thei that yelden yuels for goodis, backbitiden me; for Y suede goodnesse."},{"number":22,"verse":"My Lord God, forsake thou not me; go thou not awei fro me. (23)Lord God of myn helthe; biholde thou in to myn help."}]}