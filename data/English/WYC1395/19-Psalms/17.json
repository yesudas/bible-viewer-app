{"bibleAbbr":"WYC1395","bookName":"Psalms","bookEnglishName":"Psalms","chapterNumber":17,"verses":[{"number":1,"verse":"The title of the sixtenthe salm. The preier of Dauid. Lord, here thou my riytfulnesse; biholde thou my preier. Perseuye thou with eeris my preier; not maad in gileful lippis."},{"number":2,"verse":"Mi doom come `forth of thi cheer; thin iyen se equite."},{"number":3,"verse":"Thou hast preued myn herte, and hast visitid in niyt; thou hast examynyd me bi fier, and wickidnesse is not foundun in me."},{"number":4,"verse":"That my mouth speke not the werkis of men; for the wordis of thi lippis Y haue kept harde weies."},{"number":5,"verse":"Make thou perfit my goyngis in thi pathis; that my steppis be not moued."},{"number":6,"verse":"I criede, for thou, God, herdist me; bowe doun thin eere to me, and here thou my wordis."},{"number":7,"verse":"Make wondurful thi mercies; that makist saaf `men hopynge in thee."},{"number":8,"verse":"Kepe thou me as the appil of the iye; fro `men ayenstondynge thi riyt hond. Keuere thou me vndur the schadewe of thi wyngis;"},{"number":9,"verse":"fro the face of vnpitouse men, that han turmentid me. Myn enemyes han cumpassid my soule;"},{"number":10,"verse":"thei han closide togidere her fatnesse; the mouth of hem spak pride."},{"number":11,"verse":"Thei castiden me forth, and han cumpassid me now; thei ordeyneden to bowe doun her iyen in to erthe."},{"number":12,"verse":"Thei, as a lioun maad redi to prey, han take me; and as the whelp of a lioun dwellynge in hid places."},{"number":13,"verse":"Lord, rise thou vp, bifor come thou hym, and disseyue thou hym; delyuere thou my lijf fro the `vnpitouse,"},{"number":14,"verse":"delyuere thou thi swerd fro the enemyes of thin hond. Lord, departe thou hem fro a fewe men of `the lond in the lijf of hem; her wombe is fillid of thin hid thingis. Thei ben fillid with sones; and thei leften her relifis to her litle children."},{"number":15,"verse":"But Y in riytfulnesse schal appere to thi siyt; Y schal be fillid, whanne thi glorie schal appere."}]}