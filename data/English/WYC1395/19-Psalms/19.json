{"bibleAbbr":"WYC1395","bookName":"Psalms","bookEnglishName":"Psalms","chapterNumber":19,"verses":[{"number":1,"verse":"The title of the eiytenthe salm. To victorie, the salm of Dauid."},{"number":2,"verse":"Heuenes tellen out the glorie of God; and the firmament tellith the werkis of hise hondis."},{"number":3,"verse":"The dai tellith out to the dai a word; and the nyyt schewith kunnyng to the nyyt."},{"number":4,"verse":"No langagis ben, nether wordis; of whiche the voices of hem ben not herd."},{"number":5,"verse":"The soun of hem yede out in to al erthe; and the wordis of hem `yeden out in to the endis of the world."},{"number":6,"verse":"In the sunne he hath set his tabernacle; and he as a spouse comynge forth of his chaumbre. He fulli ioyede, as a giaunt, to renne his weie;"},{"number":7,"verse":"his goynge out was fro hiyeste heuene. And his goyng ayen was to the hiyeste therof; and noon is that hidith hym silf fro his heet."},{"number":8,"verse":"The lawe of the Lord is with out wem, and conuertith soulis; the witnessyng of the Lord is feithful, and yyueth wisdom to litle children."},{"number":9,"verse":"The riytfulnessis of the Lord ben riytful, gladdynge hertis; the comaundement of the Lord is cleere, liytnynge iyen."},{"number":10,"verse":"The hooli drede of the Lord dwellith in to world of world; the domes of the Lord ben trewe, iustified in to hem silf."},{"number":11,"verse":"Desirable more than gold, and a stoon myche preciouse; and swettere than hony and honycoomb."},{"number":12,"verse":"`Forwhi thi seruaunt kepith thoo; myche yeldyng is in tho to be kept."},{"number":13,"verse":"Who vndurstondith trespassis? make thou me cleene fro my priuy synnes;"},{"number":14,"verse":"and of alien synnes spare thi seruaunt. `If the forseid defautis ben not, Lord, of me, than Y schal be with out wem; and Y schal be clensid of the mooste synne. (15)And the spechis of my mouth schulen be, that tho plese; and the thenkynge of myn herte euere in thi siyt. Lord, myn helpere; and myn ayenbiere."}]}