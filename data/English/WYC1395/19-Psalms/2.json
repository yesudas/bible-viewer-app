{"bibleAbbr":"WYC1395","bookName":"Psalms","bookEnglishName":"Psalms","chapterNumber":2,"verses":[{"number":1,"verse":"Whi gnastiden with teeth hethene men; and puplis thouyten veyn thingis?"},{"number":2,"verse":"The kyngis of erthe stoden togidere; and princes camen togidere ayens the Lord, and ayens his Crist?"},{"number":3,"verse":"Breke we the bondis of hem; and cast we awei the yok of hem fro vs."},{"number":4,"verse":"He that dwellith in heuenes schal scorne hem; and the Lord schal bimowe hem."},{"number":5,"verse":"Thanne he schal speke to hem in his ire; and he schal disturble hem in his stronge veniaunce."},{"number":6,"verse":"Forsothe Y am maad of hym a kyng on Syon, his hooli hil; prechynge his comaundement."},{"number":7,"verse":"The Lord seide to me, Thou art my sone; Y haue gendrid thee to dai."},{"number":8,"verse":"Axe thou of me, and Y schal yyue to thee hethene men thin eritage; and thi possessioun the termes of erthe."},{"number":9,"verse":"Thou schalt gouerne hem in an yrun yerde; and thou schalt breke hem as the vessel of a pottere."},{"number":10,"verse":"And now, ye kyngis, vndurstonde; ye that demen the erthe, be lerud."},{"number":11,"verse":"Serue ye the Lord with drede; and make ye ful ioye to hym with tremblyng."},{"number":12,"verse":"Take ye lore; lest the Lord be wrooth sumtyme, and lest ye perischen fro iust waie. (13)Whanne his `ire brenneth out in schort tyme; blessed ben alle thei, that tristen in hym."}]}