{"bibleAbbr":"WYC1395","bookName":"Psalms","bookEnglishName":"Psalms","chapterNumber":97,"verses":[{"number":1,"verse":"The sixe and nyntithe salm. The Lord hath regned, the erthe make ful out ioye; many ilis be glad."},{"number":2,"verse":"Cloude and derknesse in his cumpas; riytfulnesse and doom is amending of his seete."},{"number":3,"verse":"Fier schal go bifore him; and schal enflawme hise enemyes in cumpas."},{"number":4,"verse":"Hise leitis schyneden to the world; the erthe siy, and was moued."},{"number":5,"verse":"Hillis as wax fletiden doun fro the face of the Lord; al erthe fro the face of the Lord."},{"number":6,"verse":"Heuenes telden his riytfulnesse; and alle puplis sien his glorie."},{"number":7,"verse":"Alle that worschipen sculptilis be schent, and thei that han glorie in her symelacris; alle ye aungels of the Lord, worschipe him."},{"number":8,"verse":"Sion herde, and was glad, and the douytris of Juda maden ful out ioye; for `thi domes, Lord."},{"number":9,"verse":"For thou, Lord, art the hiyeste on al erthe; thou art greetli enhaunsid ouere alle goddis."},{"number":10,"verse":"Ye that louen the Lord, hate yuel; the Lord kepith the soulis of hise seyntis; he schal delyuer hem fro the hond of the synner."},{"number":11,"verse":"Liyt is risun to the riytful man; and gladnesse to riytful men of herte."},{"number":12,"verse":"Juste men, be ye glad in the Lord; and knouleche ye to the mynde of his halewyng."}]}