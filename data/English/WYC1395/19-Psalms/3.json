{"bibleAbbr":"WYC1395","bookName":"Psalms","bookEnglishName":"Psalms","chapterNumber":3,"verses":[{"number":1,"verse":"The title of the thridde salm. `The salm of Dauid, whanne he fledde fro the face of Absolon, his sone."},{"number":2,"verse":"Lord, whi ben thei multiplied that disturblen me?"},{"number":3,"verse":"many men rysen ayens me. Many men seien of my soule, Noon helthe is to hym in his God."},{"number":4,"verse":"But thou, Lord, art myn vptakere; my glorye, and enhaunsyng myn heed."},{"number":5,"verse":"With my vois Y criede to the Lord; and he herde me fro his hooli hil."},{"number":6,"verse":"I slepte, and `was quenchid, and Y roos vp; for the Lord resseyuede me."},{"number":7,"verse":"I schal not drede thousyndis of puple cumpassynge me; Lord, rise thou vp; my God, make thou me saaf."},{"number":8,"verse":"For thou hast smyte alle men beynge aduersaries to me with out cause; thou hast al to-broke the teeth of synneris. (9)Helthe is of the Lord; and thi blessyng, Lord, is on thi puple."}]}