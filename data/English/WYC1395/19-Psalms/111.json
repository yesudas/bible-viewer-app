{"bibleAbbr":"WYC1395","bookName":"Psalms","bookEnglishName":"Psalms","chapterNumber":111,"verses":[{"number":1,"verse":"The `title of the hundrid and tenthe salm. Alleluya. Lord, Y schal knouleche to thee in al myn herte; in the counsel and congregacioun of iust men."},{"number":2,"verse":"The werkis of the Lord ben greete; souyt out in to alle hise willis."},{"number":3,"verse":"His werk is knoulechyng and grete doyng; and his riytfulnesse dwellith in to the world of world."},{"number":4,"verse":"The Lord merciful in wille, and a merciful doere, hath maad a mynde of hise merueilis;"},{"number":5,"verse":"he hath youe meete to men dredynge hym. He schal be myndeful of his testament in to the world;"},{"number":6,"verse":"he schal telle to his puple the vertu of hise werkis."},{"number":7,"verse":"That he yyue to hem the eritage of folkis; the werkis of hise hondis ben treuthe and doom."},{"number":8,"verse":"Alle hise comaundementis ben feithful, confermed in to the world of world; maad in treuthe and equite."},{"number":9,"verse":"The Lord sente redempcioun to hys puple; he comaundide his testament with outen ende. His name is hooli and dreedful;"},{"number":10,"verse":"the bigynnyng of wisdom is the drede of the Lord. Good vndirstondyng is to alle that doen it; his preising dwellith in to the world of world."}]}