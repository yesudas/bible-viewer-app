{"bibleAbbr":"WYC1395","bookName":"Psalms","bookEnglishName":"Psalms","chapterNumber":149,"verses":[{"number":1,"verse":"The `title of the hundrid and nyne and fourtithe salm. Alleluya. Synge ye to the Lord a newe song; hise heriyng be in the chirche of seyntis."},{"number":2,"verse":"Israel be glad in hym that made hym; and the douytris of Syon make ful out ioye in her king."},{"number":3,"verse":"Herie thei his name in a queer; seie thei salm to hym in a tympan, and sautre."},{"number":4,"verse":"For the Lord is wel plesid in his puple; and he hath reisid mylde men in to heelthe."},{"number":5,"verse":"Seyntis schulen make ful out ioye in glorie; thei schulen be glad in her beddis."},{"number":6,"verse":"The ful out ioiyngis of God in the throte of hem; and swerdis scharp on `ech side in the hondis of hem."},{"number":7,"verse":"To do veniaunce in naciouns; blamyngis in puplis."},{"number":8,"verse":"To bynde the kyngis of hem in stockis; and the noble men of hem in yrun manaclis."},{"number":9,"verse":"That thei make in hem doom writun; this is glorye to alle hise seyntis."}]}