{"bibleAbbr":"WYC1395","bookName":"Romans","bookEnglishName":"Romans","chapterNumber":15,"verses":[{"number":1,"verse":"But we saddere men owen to susteyne the feblenesses of sijke men, and not plese to vs silf."},{"number":2,"verse":"Eche of vs plese to his neiybore in good, to edificacioun."},{"number":3,"verse":"For Crist pleside not to hym silf, as it is writun, The repreues of men dispisynge thee, felden on me."},{"number":4,"verse":"For what euere thingis ben writun, tho ben writun to oure techynge, that bi pacience and coumfort of scripturis we haue hope."},{"number":5,"verse":"But God of pacience and of solace yyue to you to vndurstonde the same thing, ech in to othere aftir Jhesu Crist,"},{"number":6,"verse":"that ye of o wille with o mouth worschipe God and the fadir of oure Lord Jhesu Crist."},{"number":7,"verse":"For which thing take ye togidere, as also Crist took you in to the onour of God."},{"number":8,"verse":"For Y seie, that Jhesu Crist was a mynystre of circumcisioun for the treuthe of God, to conferme the biheestis of fadris."},{"number":9,"verse":"And hethene men owen to onoure God for merci; as it is writun, Therfor, Lord, Y schal knowleche to thee among hethene men, and Y schal synge to thi name."},{"number":10,"verse":"And eft he seith, Ye hethene men, be ye glad with his puple."},{"number":11,"verse":"And eft, Alle hethene men, herie ye the Lord; and alle puplis, magnefie ye hym."},{"number":12,"verse":"And eft Isaie seith, Ther schal be a roote of Jesse, that schal rise vp to gouerne hethene men, and hethene men schulen hope in hym."},{"number":13,"verse":"And God of hope fulfille you in al ioye and pees in bileuynge, that ye encrees in hope and vertu of the Hooli Goost."},{"number":14,"verse":"And, britheren, Y my silf am certeyn of you, that also ye ben ful of loue, and ye ben fillid with al kunnyng, so that ye moun moneste ech other."},{"number":15,"verse":"And, britheren, more boldli Y wroot to you a parti, as bryngynge you in to mynde, for the grace that is youun to me of God,"},{"number":16,"verse":"that Y be the mynystre of Crist Jhesu among hethene men. And Y halewe the gospel of God, that the offryng of hethene men be acceptid, and halewid in the Hooli Goost."},{"number":17,"verse":"Therfor Y haue glorie in Crist Jhesu to God."},{"number":18,"verse":"For Y dar not speke ony thing of tho thingis, whiche Crist doith not bi me, in to obedience of hethene men, in word and dedis,"},{"number":19,"verse":"in vertu of tokenes and grete wondris, in vertu of the Hooli Goost, so that fro Jerusalem bi cumpas to the Illirik see Y haue fillid the gospel of Crist."},{"number":20,"verse":"And so Y haue prechid this gospel, not where Crist was named, lest Y bilde vpon anotheres ground, but as it is writun,"},{"number":21,"verse":"For to whom it is not teld of him, thei schulen se, and thei that herden not, schulen vndurstonde."},{"number":22,"verse":"For which thing Y was lettid ful myche to come to you, and Y am lettid to this tyme."},{"number":23,"verse":"And now Y haue not ferthere place in these cuntrees, but Y haue desire to come to you, of many yeris that ben passid."},{"number":24,"verse":"Whanne Y bygynne to passe in to Spayne, Y hope that in my goyng Y schal se you, and of you Y schal be led thidur, if Y vse you first in parti."},{"number":25,"verse":"Therfor now Y schal passe forth to Jerusalem, to mynystre to seyntis."},{"number":26,"verse":"For Macedonye and Acaie han assaied to make sum yifte to pore men of seyntis, that ben in Jerusalem."},{"number":27,"verse":"For it pleside to hem, and thei ben dettouris of hem; for hethene men ben maad parteneris of her goostli thingis, thei owen also in fleischli thingis to mynystre to hem."},{"number":28,"verse":"Therfor whanne Y haue endid this thing, and haue asigned to hem this fruyt, Y schal passe bi you in to Spayne."},{"number":29,"verse":"And Y woot, that Y comynge to you, schal come `in to the abundaunce of the blessing of Crist."},{"number":30,"verse":"Therfor, britheren, Y biseche you bi oure Lord Jhesu Crist, and bi charite of the Hooli Goost, that ye helpe me in youre preyeris to the Lord,"},{"number":31,"verse":"that Y be delyuerid fro the vnfeithful men, that ben in Judee, and that the offryng of my seruyce be acceptid in Jerusalem to seyntis;"},{"number":32,"verse":"that Y come to you in ioye, bi the wille of God, and that Y be refreischid with you. And God of pees be with you alle. Amen."}]}