{"bibleAbbr":"WYC1395","bookName":"Romans","bookEnglishName":"Romans","chapterNumber":2,"verses":[{"number":1,"verse":"Wherfor thou art vnexcusable, ech man that demest, for in what thing thou demest anothir man, thou condempnest thi silf; for thou doist the same thingis whiche thou demest."},{"number":2,"verse":"And we witen, that the doom of God is aftir treuthe ayens hem, that don siche thingis."},{"number":3,"verse":"But gessist thou, man, that demest hem that doen siche thingis, and thou doist tho thingis, that thou schalt ascape the doom of God?"},{"number":4,"verse":"Whether `dispisist thou the richessis of his goodnesse, and the pacience, and the long abidyng? Knowist thou not, that the benygnyte of God ledith thee to forthenkyng?"},{"number":5,"verse":"But aftir thin hardnesse and vnrepentaunt herte, thou tresorist to thee wraththe in the dai of wraththe and of schewyng of the riytful doom of God,"},{"number":6,"verse":"that schal yelde to ech man aftir his werkis;"},{"number":7,"verse":"sotheli to hem that ben bi pacience of good werk, glorie, and onour, and vncorrupcioun, to hem that seken euerlastynge lijf;"},{"number":8,"verse":"but to hem that ben of strijf, and that assenten not to treuthe, but bileuen to wickidnesse, wraththe and indignacioun, tribulacioun and angwisch,"},{"number":9,"verse":"in to ech soule of man that worchith yuel, to the Jew first, and to the Greke;"},{"number":10,"verse":"but glorie, and honour, and pees, to ech man that worchith good thing, to the Jew first, and to the Greke."},{"number":11,"verse":"For accepcioun of persones is not anentis God."},{"number":12,"verse":"For who euere han synned without the lawe, schulen perische withouten the lawe; and who euere han synned in the lawe, thei schulen be demyd bi the lawe."},{"number":13,"verse":"For the hereris of lawe ben not iust anentis God, but the doeris of the lawe schulen be maad iust."},{"number":14,"verse":"For whanne hethene men that han not lawe, don kyndli tho thingis that ben of the lawe, thei not hauynge suche manere lawe, ben lawe to hem silf,"},{"number":15,"verse":"that schewen the werk of the lawe writun in her hertis. For the conscience of hem yeldith to hem a witnessyng bytwixe hem silf of thouytis that ben accusynge or defendynge,"},{"number":16,"verse":"in the dai whanne God schal deme the priuy thingis of men aftir my gospel, bi Jhesu Crist."},{"number":17,"verse":"But if thou art named a Jew, and restist in the lawe, and hast glorie in God,"},{"number":18,"verse":"and hast knowe his wille, and thou lerud bi lawe preuest the more profitable thingis,"},{"number":19,"verse":"and tristist thi silf to be a ledere of blynde men, the liyt of hem that ben in derknessis,"},{"number":20,"verse":"a techere of vnwise men, a maistir of yonge children, that hast the foorme of kunnyng and of treuthe in the lawe;"},{"number":21,"verse":"what thanne techist thou another, and techist not thi silf? Thou that prechist that me schal not stele, stelist?"},{"number":22,"verse":"Thou that techist that me schal `do no letcherie, doist letcherie? Thou that wlatist maumetis, doist sacrilegie?"},{"number":23,"verse":"Thou that hast glorie in the lawe, vnworschipist God bi brekyng of the lawe?"},{"number":24,"verse":"For the name of God is blasfemed bi you among hethene men, as is writun."},{"number":25,"verse":"For circumcisioun profitith, if thou kepe the lawe; but if thou be a trespassour ayens the lawe, thi circumsicioun is maad prepucie."},{"number":26,"verse":"Therfor if prepucie kepe the riytwisnessis of the lawe, whethir his prepucie schal not be arettid in to circumcisioun?"},{"number":27,"verse":"And the prepucie of kynde that fulfillith the lawe, schal deme thee, that bi lettre and circumcisioun art trespassour ayens the lawe."},{"number":28,"verse":"For he that is in opene is not a Jew, nether it is circumsicioun that is openli in the fleisch;"},{"number":29,"verse":"but he that is a Jew in hid, and the circumcisioun of herte, in spirit, not bi the lettre, whos preisyng is not of men, but of God."}]}