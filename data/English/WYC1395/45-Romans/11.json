{"bibleAbbr":"WYC1395","bookName":"Romans","bookEnglishName":"Romans","chapterNumber":11,"verses":[{"number":1,"verse":"Therfor Y seie, Whether God hath put awei his puple? God forbede. For Y am an Israelite, of the seed of Abraham, of the lynage of Beniamyn."},{"number":2,"verse":"God hath not put awei his puple, which he bifor knew. Whether ye witen not, what the scripture seith in Elie? Hou he preieth God ayens Israel,"},{"number":3,"verse":"Lord, thei han slayn thi prophetis, thei han vndurdoluun thin auteris, and Y am lefte aloone, and thei seken my lijf."},{"number":4,"verse":"But what seith Goddis answere to hym? Y haue left to me seuene thousyndes of men, that han not bowid her knees bifore Baal."},{"number":5,"verse":"So therfor also in this tyme, the relifs ben maad saaf, bi the chesyng of the grace of God."},{"number":6,"verse":"And if it be bi the grace of God, it is not now of werkis; ellis grace is not now grace."},{"number":7,"verse":"What thanne? Israel hath not getun this that he souyte, but eleccioun hath getun; and the othere ben blyndid."},{"number":8,"verse":"As it is writun, God yaf to hem a spirit of compunccioun, iyen that thei se not, and eeris, that thei here not, in to this dai."},{"number":9,"verse":"And Dauith seith, Be the boord of hem maad in to a gryn bifor hem, and in to catchyng, and in to sclaundre, and in to yeldyng to hem."},{"number":10,"verse":"Be the iyen of hem maad derk, that thei se not; and bowe thou doun algatis the bak of hem."},{"number":11,"verse":"Therfor Y seie, Whether thei offendiden so, that thei schulden falle doun? God forbede. But bi the gilt of hem helthe is maad to hethene men, that thei sue hem."},{"number":12,"verse":"That if the gilt of hem ben richessis of the world, and the makyng lesse of hem ben richessis of hethene men, hou myche more the plente of hem?"},{"number":13,"verse":"But Y seie to you, hethene men, for as longe as Y am apostle of hethene men, Y schal onoure my mynysterie,"},{"number":14,"verse":"if in ony maner Y stire my fleisch for to folowe, and that Y make summe of hem saaf."},{"number":15,"verse":"For if the loss of hem is the recouncelyng of the world, what is the takyng vp, but lijf of deede men?"},{"number":16,"verse":"For if a litil part of that that is tastid be hooli, the hool gobet is hooli; and if the roote is hooli, also the braunchis."},{"number":17,"verse":"What if ony of the braunchis ben brokun, whanne thou were a wielde olyue tre, art graffid among hem, and art maad felowe of the roote, and of the fatnesse of the olyue tre,"},{"number":18,"verse":"nyle thou haue glorie ayens the braunchis. For if thou gloriest, thou berist not the roote, but the roote thee."},{"number":19,"verse":"Therfor thou seist, The braunchis ben brokun, that Y be graffid in."},{"number":20,"verse":"Wel, for vnbileue the braunchis ben brokun; but thou stondist bi feith. Nyle thou sauere hiye thing,"},{"number":21,"verse":"but drede thou, for if God sparide not the kyndli braunchis, lest perauenture he spare not thee."},{"number":22,"verse":"Therfor se the goodnesse, and the fersnesse of God; yhe, the feersnesse in to hem that felden doun, but the goodnesse of God in to thee, if thou dwellist in goodnesse, ellis also thou schalt be kit doun."},{"number":23,"verse":"Yhe, and thei schulen be set yn, if thei dwellen not in vnbileue. For God is myyti, to sette hem in eftsoone."},{"number":24,"verse":"For if thou art kit doun of the kyndeli wielde olyue tre, and ayens kynd art set in to a good olyue tre, hou myche more thei that ben bi kynde, schulen be set in her olyue tree?"},{"number":25,"verse":"But, britheren, Y wole not that ye vnknowen this mysterie, that ye be not wise to you silf; for blyndenesse hath feld a parti in Israel, til that the plente of hethene men entride,"},{"number":26,"verse":"and so al Israel schulde be maad saaf. As it is writun, He schal come of Syon, that schal delyuere, and turne awei the wickidnesse of Jacob."},{"number":27,"verse":"And this testament to hem of me, whanne Y schal do awei her synnes."},{"number":28,"verse":"Aftir the gospel thei ben enemyes for you, but thei ben moost dereworthe bi the eleccioun for the fadris."},{"number":29,"verse":"And the yiftis and the cleping of God ben with outen forthenkyng."},{"number":30,"verse":"And as sum tyme also ye bileueden not to God, but now ye han gete mercy for the vnbileue of hem;"},{"number":31,"verse":"so and these now bileueden not in to youre merci, that also thei geten merci."},{"number":32,"verse":"For God closide alle thingis togidere in vnbileue, that he haue mercy on alle."},{"number":33,"verse":"O! the heiynesse of the ritchessis of the wisdom and of the kunnyng of God; hou incomprehensible ben hise domes, and hise weies ben vnserchable."},{"number":34,"verse":"For whi who knew the wit of the Lord, or who was his counselour? or who formere yaf to hym,"},{"number":35,"verse":"and it schal be quyt to hym?"},{"number":36,"verse":"For of hym, and bi hym, and in hym ben alle thingis. To hym be glorie in to worldis. Amen."}]}