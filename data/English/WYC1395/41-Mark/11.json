{"bibleAbbr":"WYC1395","bookName":"Mark","bookEnglishName":"Mark","chapterNumber":11,"verses":[{"number":1,"verse":"And whanne Jhesus cam nyy to Jerusalem and to Betanye, to the mount of Olyues, he sendith tweyne of hise disciplis, and seith to hem,"},{"number":2,"verse":"Go ye in to the castel that is ayens you; and anoon as ye entren there ye schulen fynde a colt tied, on which no man hath sete yit; vntie ye, and brynge hym."},{"number":3,"verse":"And if ony man seye ony thing to you, What doen ye? seie ye, that he is nedeful to the Lord, and anoon he schal leeue hym hidir."},{"number":4,"verse":"And thei yeden forth, and founden a colt tied bifor the yate with out forth, in the metyng of twei weies; and thei vntieden hym."},{"number":5,"verse":"And summe of hem that stoden there seiden to hem, What doen ye, vntiynge the colt?"},{"number":6,"verse":"And thei seiden to hem, as Jhesus comaundide hem; and thei leften it to hem."},{"number":7,"verse":"And thei brouyten the colt to Jhesu, and thei leiden on hym her clothis, and Jhesus sat on hym."},{"number":8,"verse":"And many strewiden her clothis in the weie, othere men kittiden braunchis fro trees, and strewiden in the weie."},{"number":9,"verse":"And thei that wenten bifor, and that sueden, crieden, and seiden, Osanna,"},{"number":10,"verse":"blissid is he that cometh in the name of the Lord; blessid be the kyngdom of oure fadir Dauid that is come; Osanna in hiyest thingis."},{"number":11,"verse":"And he entride in to Jerusalem, in to the temple; and whanne he `hadde seyn al thing aboute, whanne it was eue, he wente out in to Betanye, with the twelue."},{"number":12,"verse":"And anothir daye, whanne he wente out of Betanye, he hungride."},{"number":13,"verse":"And whanne he hadde seyn a fige tree afer hauynge leeues, he cam, if happili he schulde fynde ony thing theron; and whanne he cam to it, he foonde no thing, out takun leeues; for it was not tyme of figis."},{"number":14,"verse":"And Jhesus answeride and seide to it, Now neuer ete ony man fruyt of thee more. And hise disciplis herden;"},{"number":15,"verse":"and thei camen to Jerusalem. And whanne he was entrid in to the temple, he bigan to caste out silleris and biggeris in the temple; and he turnede vpsodoun the bordis of chaungeris, and the chayeris of men that selden culueris;"},{"number":16,"verse":"and he suffride not, that ony man schulde bere a vessel thorou the temple."},{"number":17,"verse":"And he tauyte hem, and seide, Whether it is not writun, That myn hous schal be clepid the hous of preyng to alle folkis? but ye han maad it a denne of theues."},{"number":18,"verse":"And whanne this thing was herd, the princis of prestis and scribis souyten hou thei schulden leese hym; for thei dredden hym, for al the puple wondride on his techyng."},{"number":19,"verse":"And whanne euenyng was come, he wente out of the citee."},{"number":20,"verse":"And as thei passiden forth eerli, thei sayn the fige tree maad drye fro the rootis."},{"number":21,"verse":"And Petir bithouyte hym, and seide to hym, Maister, lo! the fige tree, whom thou cursidist, is dried vp."},{"number":22,"verse":"And Jhesus answeride and seide to hem, Haue ye the feith of God;"},{"number":23,"verse":"treuli Y seie to you, that who euer seith to this hil, Be thou takun, and cast in to the see; and doute not in his herte, but bileueth, that what euer he seie, schal be don, it schal be don to hym."},{"number":24,"verse":"Therfor Y seie to you, alle thingis what euer thingis ye preynge schulen axe, bileue ye that ye schulen take, and thei schulen come to you."},{"number":25,"verse":"And whanne ye schulen stonde to preye, foryyue ye, if ye han ony thing ayens ony man, that youre fadir that is in heuenes, foryyue to you youre synnes."},{"number":26,"verse":"And if ye foryyuen not, nether youre fadir that is in heuenes, schal foryyue to you youre synnes."},{"number":27,"verse":"And eftsoone thei camen to Jerusalem. And whanne he walkide in the temple, the hiyeste prestis, and scribis, and the elder men camen to hym,"},{"number":28,"verse":"and seyn to hym, In what power doist thou these thingis? or who yaf to thee this power, that thou do these thingis?"},{"number":29,"verse":"Jhesus answeride and seide to hem, And Y schal axe you o word, and answere ye to me, and Y schal seie to you in what power Y do these thingis."},{"number":30,"verse":"Whether was the baptym of Joon of heuene, or of men? answere ye to me."},{"number":31,"verse":"And thei thouyten with ynne hem silf, seiynge, If we seien of heuene, he schal seie to vs, Whi thanne bileuen ye not to him;"},{"number":32,"verse":"if we seien of men, we dreden the puple; for alle men hadden Joon, that he was verili a prophete."},{"number":33,"verse":"And thei answeryden, and seien to Jhesu, We witen neuer. And Jhesu answerde, and seide to hem, Nether Y seie to you, in what power Y do these thingis."}]}