{"bibleAbbr":"WYC1395","bookName":"Mark","bookEnglishName":"Mark","chapterNumber":15,"verses":[{"number":1,"verse":"And anoon in the morewtid the hiyeste prestis maden a counsel with the elder men, and the scribis, and with al the counsel, and bounden Jhesu and ledden, and bitoken hym to Pilat."},{"number":2,"verse":"And Pilat axide hym, Art thou kynge of Jewis? And Jhesus answeride, and seide to hym, Thou seist."},{"number":3,"verse":"And the hieste prestis accusiden hym in many thingis."},{"number":4,"verse":"But Pilat eftsoone axide hym, and seide, Answerist thou no thing? Seest thou in hou many thingis thei accusen thee?"},{"number":5,"verse":"But Jhesus answeride no more, so that Pilat wondride."},{"number":6,"verse":"But bi the feeste dai he was wont to leeue to hem oon of men boundun, whom euer thei axiden."},{"number":7,"verse":"And `oon ther was that was seid Barabas, that was boundun with men of dissencioun, that hadden don manslauytir in seducioun."},{"number":8,"verse":"And whanne the puple was gon vp, he bigan to preie, as he euer more dide to hem."},{"number":9,"verse":"And Pilat answeride `to hem, and seide, Wolen ye Y leeue to you the kyng of Jewis?"},{"number":10,"verse":"For he wiste, that the hiyeste prestis hadden takun hym bi enuye."},{"number":11,"verse":"But the bischopis stireden the puple, that he schulde rather leeue to hem Barabas."},{"number":12,"verse":"And eftsoone Pilat answerde, and seide to hem, What thanne wolen ye that Y schal do to the kyng of Jewis?"},{"number":13,"verse":"And thei eftsoone crieden, Crucifie hym."},{"number":14,"verse":"But Pilat seide to hem, What yuel hath he don? And thei crieden the more, Crucifie hym."},{"number":15,"verse":"And Pilat, willynge to make aseeth to the puple, lefte to hem Barabas, and bitok to hem Jhesu, betun with scourgis, to be crucified."},{"number":16,"verse":"And knyytis ledden hym with ynneforth, in to the porche of the mote halle. And thei clepiden togidir al the cumpany of knyytis,"},{"number":17,"verse":"and clothiden hym with purpur. And thei writhen a coroun of thornes, and puttiden on hym."},{"number":18,"verse":"And thei bigunnen to grete hym, and seiden, Heile, thou kyng of Jewis."},{"number":19,"verse":"And thei smyten his heed with a reed, and bispatten hym; and thei kneliden, and worschipiden hym."},{"number":20,"verse":"And aftir that thei hadden scorned him, thei vnclothiden hym of purpur, and clothiden hym with hise clothis, and ledden out hym, to crucifie hym."},{"number":21,"verse":"And thei compelliden a man that passide the weie, that cam fro the toun, Symount of Syrenen, the fader of Alisaundir and of Rufe, to bere his cross."},{"number":22,"verse":"And thei ledden hym in to a place Golgatha, that is to seie, the place of Caluari."},{"number":23,"verse":"And thei yauen to hym to drynke wyn meddlid with mirre, and he took not."},{"number":24,"verse":"And thei crucifieden him, and departiden hise clothis, and kesten lot on tho, who schulde take what."},{"number":25,"verse":"And it was the thridde our, and thei crucifieden hym."},{"number":26,"verse":"And the titil of his cause was writun, Kyng of Jewis."},{"number":27,"verse":"And thei crucifien with hym twei theues, oon `at the riythalf and oon at his lefthalf."},{"number":28,"verse":"And the scripture was fulfillid that seith, And he is ordeyned with wickid men."},{"number":29,"verse":"And as thei passiden forth, thei blasfemyden hym, mouynge her heedis, and seiynge, Vath! thou that distriest the temple of God, and in `thre daies bildist it ayen;"},{"number":30,"verse":"come adoun fro the crosse, and make thi silf saaf."},{"number":31,"verse":"Also the hiyeste prestis scorneden hym ech to othir with the scribis, and seiden, He made othir men saaf, he may not saue hym silf."},{"number":32,"verse":"Crist, kyng of Israel, come doun now fro the cross, that we seen, and bileuen. And thei that weren crucified with hym, dispiseden hym."},{"number":33,"verse":"And whanne the sixte hour was come, derknessis weren made on al the erthe til in to the nynthe our."},{"number":34,"verse":"And in the nynthe our Jhesus criede with a greet vois, and seide, Heloy, Heloy, lamasabatany, that is to seie, My God, my God, whi hast thou forsakun me?"},{"number":35,"verse":"And summe of men that stoden aboute herden, and seiden, Lo! he clepith Helye."},{"number":36,"verse":"And oon ranne, and fillide a spounge with vynegre, and puttide aboute to a reede, and yaf to hym drynke, and seide, Suffre ye, se we, if Helie come to do hym doun."},{"number":37,"verse":"And Jhesus yaf out a greet cry, and diede."},{"number":38,"verse":"And the veil of the temple was rent atwo fro the hiyeste to bynethe."},{"number":39,"verse":"But the centurien that stood forn ayens siy, that he so criynge hadde diede, and seide, Verili, this man was Goddis sone."},{"number":40,"verse":"And ther weren also wymmen biholdynge fro afer, among whiche was Marie Maudeleyn, and Marie, the modir of James the lesse, and of Joseph, and of Salome."},{"number":41,"verse":"And whanne Jhesus was in Galilee, thei folewiden hym, and mynystriden to hym, and many othere wymmen, that camen vp togidir with him to Jerusalem."},{"number":42,"verse":"And whanne euentid was come, for it was the euentid which is bifor the sabat,"},{"number":43,"verse":"Joseph of Armathie, the noble decurioun, cam, and he abood the rewme of God; and booldli he entride to Pilat, and axide the bodi of Jhesu."},{"number":44,"verse":"But Pilat wondride, if he were now deed."},{"number":45,"verse":"And whanne the centurion was clepid, he axide hym, if he were deed; and whanne he knewe of the centurion, he grauntide the bodi of Jhesu to Joseph."},{"number":46,"verse":"And Joseph bouyte lynnen cloth, and took hym doun, and wlappide in the lynnen cloth, and leide hym in a sepulcre that was hewun of a stoon, and walewide a stoon to the dore of the sepulcre."},{"number":47,"verse":"And Marie Maudeleyne and Marie of Joseph bihelden, where he was leid."}]}