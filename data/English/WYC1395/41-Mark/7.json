{"bibleAbbr":"WYC1395","bookName":"Mark","bookEnglishName":"Mark","chapterNumber":7,"verses":[{"number":1,"verse":"And the Farisees and summe of the scribis camen fro Jerusalem togidir to hym."},{"number":2,"verse":"And whanne thei hadden seen summe of hise disciplis ete breed with vnwaisschen hoondis, thei blameden."},{"number":3,"verse":"The Farisees and alle the Jewis eten not, but thei waisschen ofte her hoondis, holdynge the tradiciouns of eldere men."},{"number":4,"verse":"And whanne thei turnen ayen fro chepyng, thei eten not, but thei ben waisschen; and many other thingis ben, `that ben taken `to hem to kepe, wasschyngis of cuppis, and of watir vessels, and of vessels of bras, and of beddis."},{"number":5,"verse":"And Farisees and scribis axiden hym, and seiden, Whi gon not thi disciplis aftir the tradicioun of eldere men, but with vnwasschen hondis thei eten breed?"},{"number":6,"verse":"And he answeride, and seide to hem, Ysaie prophesiede wel of you, ypocritis, as it is writun, This puple worschipith me with lippis, but her herte is fer fro me;"},{"number":7,"verse":"and in veyn thei worschipen me, techinge the doctrines and the heestis of men."},{"number":8,"verse":"For ye leeuen the maundement of God, and holden the tradiciouns of men, wasschyngis of watir vessels, and of cuppis; and many othir thingis lijk to these ye doon."},{"number":9,"verse":"And he seide to hem, Wel ye han maad the maundement of God voide, `to kepe youre tradicioun."},{"number":10,"verse":"For Moyses seide, Worschipe thi fadir and thi modir; and he that cursith fadir or modir, die he by deeth."},{"number":11,"verse":"But ye seien, If a man seie to fadir or modir, Corban, that is, What euer yifte is of me, it schal profite to thee;"},{"number":12,"verse":"and ouer ye suffren not hym do ony thing to fadir or modir,"},{"number":13,"verse":"and ye breken the word of God bi youre tradicioun, that ye han youun; and ye don many suche thingis."},{"number":14,"verse":"And he eftsoone clepide the puple, and seide to hem, Ye alle here me, and vndurstonde."},{"number":15,"verse":"No thing that is withouten a man, that entrith in to hym, may defoule him; but tho thingis that comen forth of a man, tho it ben that defoulen a man."},{"number":16,"verse":"If ony man haue eeris of hering, here he."},{"number":17,"verse":"And whanne he was entrid in to an hous, fro the puple, hise disciplis axiden hym the parable."},{"number":18,"verse":"And he seide to hem, Ye ben vnwise also. Vndurstonde ye not, that al thing without forth that entreth in to a man, may not defoule hym?"},{"number":19,"verse":"for it hath not entrid in to his herte, but in to the wombe, and bynethe it goith out, purgynge alle metis."},{"number":20,"verse":"But he seide, The thingis that gon out of a man, tho defoulen a man."},{"number":21,"verse":"For fro with ynne, of the herte of men comen forth yuel thouytis, auowtries,"},{"number":22,"verse":"fornycaciouns, mansleyingis, theftis, auaricis, wickidnessis, gile, vnchastite, yuel iye, blasfemyes, pride, foli."},{"number":23,"verse":"Alle these yuels comen forth fro with ynne, and defoulen a man."},{"number":24,"verse":"And Jhesus roos vp fro thennus, and wente in to the coostis of Tyre and of Sidon. And he yede in to an hous, and wolde that no man wiste; and he myyte not be hid."},{"number":25,"verse":"For a womman, anoon as sche herd of hym, whos douytir hadde an vnclene spirit, entride, and fel doun at hise feet."},{"number":26,"verse":"And the womman was hethen, of the generacioun of Sirofenyce. And sche preiede hym, that he wolde caste out a deuel fro hir douyter."},{"number":27,"verse":"And he seide to hir, Suffre thou, that the children be fulfillid first; for it is not good to take the breed of children, and yyue to houndis."},{"number":28,"verse":"And sche answeride, and seide to him, Yis, Lord; for litil whelpis eten vndur the bord, of the crummes of children."},{"number":29,"verse":"And Jhesus seide to hir, Go thou, for this word the feend wente out of thi douytir."},{"number":30,"verse":"And whanne sche was gon in to hir hous home, sche foonde the damysel ligynge on the bed, and the deuel gon out fro hir."},{"number":31,"verse":"And eftsoones Jhesus yede out fro the coostis of Tire, and cam thorou Sidon to the see of Galilee, bitwixe the myddil of the coostis of Decapoleos."},{"number":32,"verse":"And thei bryngen to hym a man deef and doumbe, and preieden hym to leye his hoond on hym."},{"number":33,"verse":"And he took hym asidis fro the puple, and puttide hise fyngris in to hise eris; and he spetide, and touchide his tonge."},{"number":34,"verse":"And he bihelde in to heuene, and sorewide with ynne, and seide, Effeta, that is, Be thou openyd."},{"number":35,"verse":"And anoon hise eris weren openyd, and the boond of his tunge was vnboundun, and he spak riytli."},{"number":36,"verse":"And he comaundide to hem, that thei schulden seie to no man; but hou myche he comaundide to hem, so myche more thei prechiden,"},{"number":37,"verse":"and bi so myche more thei wondriden, and seiden, He dide wel alle thingis, and he made deef men to here, and doumbe men to speke."}]}