{"bibleAbbr":"WYC1395","bookName":"Ephesians","bookEnglishName":"Ephesians","chapterNumber":3,"verses":[{"number":1,"verse":"For the grace of this thing I Poul, the boundun of Crist Jhesu, for you hethene men,"},{"number":2,"verse":"if netheles ye han herd the dispensacioun of Goddis grace, that is youun to me in you."},{"number":3,"verse":"For bi reuelacioun the sacrament is maad knowun to me, as Y aboue wroot in schort thing,"},{"number":4,"verse":"as ye moun rede, and vndurstonde my prudence in the mysterie of Crist."},{"number":5,"verse":"Which was not knowun to othere generaciouns to the sones of men, as it is now schewid to his hooli apostlis and prophetis in the spirit,"},{"number":6,"verse":"that hethene men ben euen eiris, and of oo bodi, and parteneris togidere of his biheest in Crist Jhesu bi the euangelie;"},{"number":7,"verse":"whos mynystre Y am maad, bi the yifte of Goddis grace, which is youun to me bi the worchyng of his vertu."},{"number":8,"verse":"To me, leeste of alle seyntis, this grace is youun to preche among hethene men the vnserchable richessis of Crist, and to liytne alle men,"},{"number":9,"verse":"which is the dispensacioun of sacrament hid fro worldis in God, that made alle thingis of nouyt;"},{"number":10,"verse":"that the myche fold wisdom of God be knowun to princis and potestatis in heuenli thingis bi the chirche,"},{"number":11,"verse":"bi the bifore ordinaunce of worldis, which he made in Crist Jhesu oure Lord."},{"number":12,"verse":"In whom we han trist and nyy comyng, in tristenyng bi the feith of hym."},{"number":13,"verse":"For which thing Y axe, that ye faile not in my tribulaciouns for you, which is youre glorie."},{"number":14,"verse":"For grace of this thing Y bowe my knees to the fadir of oure Lord Jhesu Crist,"},{"number":15,"verse":"of whom ech fadirhod in heuenes and in erthe is named,"},{"number":16,"verse":"that he yyue to you, aftir the richessis of his glorie, vertu to be strengthid bi his spirit in the ynnere man,"},{"number":17,"verse":"that Crist dwelle bi feith in youre hertis; that ye rootid and groundid in charite,"},{"number":18,"verse":"moun comprehende with alle seyntis, which is the breede, and the lengthe, and the hiynesse, and the depnesse;"},{"number":19,"verse":"also to wite the charite of Crist more excellent than science, that ye be fillid in al the plentee of God."},{"number":20,"verse":"And to hym that is myyti to do alle thingis more plenteuousli than we axen or vndurstondun, bi the vertu that worchith in vs,"},{"number":21,"verse":"to hym be glorie in the chirche, and in Crist Jhesu, in to alle the generaciouns of the world of worldis. Amen."}]}