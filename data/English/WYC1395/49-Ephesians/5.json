{"bibleAbbr":"WYC1395","bookName":"Ephesians","bookEnglishName":"Ephesians","chapterNumber":5,"verses":[{"number":1,"verse":"Therfor be ye foloweris of God, as moost dereworthe sones;"},{"number":2,"verse":"and walke ye in loue, as Crist louyde vs, and yaf hym silf for vs an offryng and a sacrifice to God, in to the odour of swetnesse."},{"number":3,"verse":"And fornycacioun, and al vnclennesse, or aueryce, be not named among you, as it bicometh holi men;"},{"number":4,"verse":"ethir filthe, or foli speche, or harlatrye, that perteyneth not to profit, but more doyng of thankyngis."},{"number":5,"verse":"For wite ye this, and vndurstonde, that ech letchour, or vnclene man, or coueytouse, that serueth to mawmetis, hath not eritage in the kingdom of Crist and of God."},{"number":6,"verse":"No man disseyue you bi veyn wordis; for whi for these thingis the wraththe of God cam on the sones of vnbileue."},{"number":7,"verse":"Therfor nyle ye be maad parteneris of hem."},{"number":8,"verse":"For ye weren sum tyme derknessis, but now `ye ben liyt in the Lord. Walke ye as the sones of liyt."},{"number":9,"verse":"For the fruyt of liyt is in al goodnesse, and riytwisnesse, and treuthe."},{"number":10,"verse":"And preue ye what `thing is wel plesynge to God."},{"number":11,"verse":"And nyle ye comyne to vnfruytouse werkis of derknessis; but more repreue ye."},{"number":12,"verse":"For what thingis ben don of hem in priuy, it is foule, yhe, to speke."},{"number":13,"verse":"And alle thingis that ben repreuyd of the liyt, ben opynli schewid; for al thing that is schewid, is liyt."},{"number":14,"verse":"For which thing he seith, Rise thou that slepist, and rise vp fro deth, and Crist schal liytne thee."},{"number":15,"verse":"Therfor, britheren, se ye, hou warli ye schulen go;"},{"number":16,"verse":"not as vnwise men, but as wise men, ayenbiynge tyme, for the daies ben yuele."},{"number":17,"verse":"Therfor nyle ye be maad vnwise, but vndurstondynge which is the wille of God."},{"number":18,"verse":"And nyle ye be drunkun of wyn, in which is letcherie, but be ye fillid with the Hooli Goost; and speke ye to you silf in salmes,"},{"number":19,"verse":"and ymnes, and spiritual songis, syngynge and seiynge salm in youre hertis to the Lord;"},{"number":20,"verse":"euermore doynge thankingis for alle thingis in the name of oure Lord Jhesu Crist to God and to the fadir."},{"number":21,"verse":"Be ye suget togidere in the drede of Crist."},{"number":22,"verse":"Wymmen, be thei suget to her hosebondis,"},{"number":23,"verse":"as to the Lord, for the man is heed of the wymman, as Crist is heed of the chirche; he is sauyour of his bodi."},{"number":24,"verse":"But as the chirche is suget to Crist, so wymmen to her hosebondis in alle thingis."},{"number":25,"verse":"Men, loue ye youre wyues, as Crist louyde the chirche, and yaf hym silf for it, to make it holi;"},{"number":26,"verse":"and clenside it with the waisching of watir, in the word of lijf,"},{"number":27,"verse":"to yyue the chirche gloriouse to hym silf, that it hadde no wem, ne ryueling, or ony siche thing, but that it be hooli and vndefoulid."},{"number":28,"verse":"So and men `schulen loue her wyues, as her owne bodies. He that loueth his wijf, loueth hym silf;"},{"number":29,"verse":"for no man hatide euere his owne fleisch, but nurischith and fostrith it, as Crist doith the chirche."},{"number":30,"verse":"And we ben membris of his bodi, of his fleisch, and of his boonys."},{"number":31,"verse":"For this thing a man schal forsake his fadir and modir, and he schal drawe to his wijf; and thei schulen be tweyne in o fleisch."},{"number":32,"verse":"This sacrament is greet; yhe, Y seie in Crist, and in the chirche."},{"number":33,"verse":"Netheles ye alle, ech man loue his wijf as hym silf; and the wijf drede hir hosebonde."}]}