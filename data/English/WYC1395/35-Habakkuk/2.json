{"bibleAbbr":"WYC1395","bookName":"Habakkuk","bookEnglishName":"Habakkuk","chapterNumber":2,"verses":[{"number":1,"verse":"On my kepyng Y schal stonde, and schal pitche a grees on wardyng; and Y schal biholde, that Y se what thing schal be seid to me, and what Y schal answere to hym that repreuith me."},{"number":2,"verse":"And the Lord answeride to me, and seide, Write thou the reuelacioun, and make it pleyn on tablis, that he renne, that schal rede it."},{"number":3,"verse":"For yit the visioun is fer, and it schal appere in to ende, and schal not lie; if it schal make dwellyng, abide thou it, for it comynge schal come, and schal not tarie."},{"number":4,"verse":"Lo! the soule of hym, that is vnbileueful, schal not be riytful in hym silf; forsothe the iust man schal lyue in his feith."},{"number":5,"verse":"And as wyn disseyueth a man drynkynge, so schal the proude man be, and he schal not be maad feir; for as helle he alargide his soule, and he is as deth, and he is not fillid; and he schal gadere to hym alle folkis, and he shal kepe togidere to hym alle puplis."},{"number":6,"verse":"Whether not alle these puplis schulen take a parable on hym, and the speking of derk sentencis of hym? And it schal be seid, Wo to hym that multiplieth thingis not his owne; hou longe, and he aggreggith ayens hym silf thicke clei?"},{"number":7,"verse":"Whether not sudeynli thei schulen rise to gidere, that schulen bite thee? And thei schulen be reisid to-teerynge thee, and thou schalt be in to raueyn to hem; and thin aspieris in yuel schulen wake."},{"number":8,"verse":"For thou robbidist many folkis, alle schulen robbe thee, whiche schulen be left of puplis, for blood of man, and for wickidnesse of lond of the citee, and of alle men dwellynge in it."},{"number":9,"verse":"Wo to hym that gaderith yuel coueitise to his hous, that his nest be in hiy, and gessith hym for to be delyuered of the hond of yuel."},{"number":10,"verse":"Thou thouytist confusioun to thin hous; thou hast slayn many puplis, and thi soule synnede."},{"number":11,"verse":"For a stoon of the wal schal crie, and a tree that is bitwixe ioynturis of bildyngis schal answere."},{"number":12,"verse":"Wo to hym that bildith a citee in bloodis, and makith redi a citee in wickidnesse."},{"number":13,"verse":"Whether not these thingis ben of the Lord of oostis? For puplis schulen trauele in myche fier, and folkis in veyn, and thei schulen faile."},{"number":14,"verse":"For the erthe schal be fillid, that it knowe the glorie of the Lord, as watris hilynge the see."},{"number":15,"verse":"Wo to hym that yyueth drynk to his frend, and sendith his galle, and makith drunkun, that he biholde his nakidnesse."},{"number":16,"verse":"He is fillid with yuel fame for glorie; and thou drynke, and be aslept; the cuppe of the riythalf of the Lord schal cumpasse thee, and `castynge vp of yuel fame on thi glorie."},{"number":17,"verse":"For the wickidnesse of Liban schal kyuere thee, and distruccioun of beestis schal make hem aferd, of bloodis of man, and of wickidnesse of lond, and of the citee, and of alle men dwellynge ther ynne."},{"number":18,"verse":"What profitith the `grauun ymage, for his makere grauyde it, a wellid thing togidere and fals ymage? for the makere therof hopide in makyng, that he made doumbe symylacris."},{"number":19,"verse":"Wo to hym that seith to a tre, Wake thou; Rise thou, to a stoon beynge stille; whether he schal mow teche? Lo! this is kyuerid with gold and siluer, and no spirit is in his entrails."},{"number":20,"verse":"Forsothe the Lord is in his hooli temple, al erthe be stille fro his face."}]}