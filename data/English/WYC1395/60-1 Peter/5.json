{"bibleAbbr":"WYC1395","bookName":"1 Peter","bookEnglishName":"1 Peter","chapterNumber":5,"verses":[{"number":1,"verse":"Therfor Y, an euene eldre man, and a witnesse of Cristis passiouns, which also am a comynere of that glorie, that schal be schewid in tyme to comynge; byseche ye the eldre men,"},{"number":2,"verse":"that ben among you, fede ye the flok of God, that is among you, and puruey ye, not as constreyned, but wilfulli, bi God; not for loue of foule wynnyng,"},{"number":3,"verse":"but wilfulli, nether as hauynge lordschip in the clergie, but that ye ben maad ensaumple of the floc, of wille."},{"number":4,"verse":"And whanne the prince of scheepherdis schal appere, ye schulen resseyue the coroun of glorie, that may neuere fade."},{"number":5,"verse":"Also, ye yonge men, be ye suget to eldre men, and alle schewe ye togidere mekenesse; for the Lord withstondith proude men, but he yyueth grace to meke men."},{"number":6,"verse":"Therfor be ye mekid vndir the myyti hoond of God, that he reise you in the tyme of visitacioun,"},{"number":7,"verse":"and caste ye al youre bisynesse in to hym, for to hym is cure of you."},{"number":8,"verse":"Be ye sobre, and wake ye, for youre aduersarie, the deuel, as a rorynge lioun goith aboute, sechinge whom he schal deuoure."},{"number":9,"verse":"Whom ayenstonde ye, stronge in the feith, witynge that the same passioun is maad to thilke brithirhode of you, that is in the world."},{"number":10,"verse":"And God of al grace, that clepide you in to his euerlastinge glorie, you suffrynge a litil, he schal performe, and schal conferme, and schal make sad."},{"number":11,"verse":"To hym be glorie and lordschip, in to worldis of worldis. Amen."},{"number":12,"verse":"Bi Siluan, feithful brother to you as Y deme, Y wroot schortli; bisechinge, and witnessinge that this is the very grace of God, in which ye stonden."},{"number":13,"verse":"The chirche that is gaderid in Babiloyne, and Marcus, my sone, gretith you wel."},{"number":14,"verse":"Grete ye wel togidere in hooli cos. Grace be to you alle that ben in Crist. Amen."}]}