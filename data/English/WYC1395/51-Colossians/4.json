{"bibleAbbr":"WYC1395","bookName":"Colossians","bookEnglishName":"Colossians","chapterNumber":4,"verses":[{"number":1,"verse":"Lordis, yyue ye to seruauntis that that is iust and euene, witinge that also ye han a Lord in heuene."},{"number":2,"verse":"Be ye bisi in preier, and wake in it, in doynge of thankyngis;"},{"number":3,"verse":"and preie ech for othere, and for vs, that God opene to vs the dore of word, to speke the misterie of Crist;"},{"number":4,"verse":"for which also Y am boundun, that Y schewe it, so as it bihoueth me to speke."},{"number":5,"verse":"Walke ye in wisdom to hem that ben with outen forth, ayenbiynge tyme."},{"number":6,"verse":"Youre word be sauered in salt eueremore in grace; that ye wite, hou it bihoueth you to answere to ech man."},{"number":7,"verse":"Titicus, most dere brother, and feithful mynyster, and my felowe in the Lord, schal make alle thingis knowun to you, that ben aboute me."},{"number":8,"verse":"Whom Y sente to you to this same thing, that he knowe what thingis ben aboute you, and coumforte youre hertis, with Onesyme,"},{"number":9,"verse":"most dere and feithful brother, which is of you; whiche schulen make alle thingis that ben doon here, knowun to you."},{"number":10,"verse":"Aristark, prisoner with me, gretith you wel, and Mark, the cosyn of Barnabas, of whom ye han take maundementis; if he come to you, resseyue ye hym;"},{"number":11,"verse":"and Jhesus, that is seid Just; whiche ben of circumcisioun; thei aloone ben myn helperis in the kingdom of God, that weren to me in solace."},{"number":12,"verse":"Epafras, that is of you, the seruaunt of Jhesu Crist, gretith you wel; euere bisi for you in preyeris, that ye stonde perfit and ful in al the wille of God."},{"number":13,"verse":"And Y bere witnessyng to hym, that he hath myche trauel for you, and for hem that ben at Loadice, and that ben at Ierapolim."},{"number":14,"verse":"Luk, the leche most dere, and Demas, greten you wel."},{"number":15,"verse":"Grete ye wel the britheren that ben at Loadice, and the womman Nynfam, and the chirche that is in hir hous."},{"number":16,"verse":"And whanne this pistle is red among you, do ye, that it be red in the chirche of Loadicensis; and rede ye that pistle that is of Loadicensis."},{"number":17,"verse":"And seie ye to Archippus, Se the mynysterie, that thou hast takun in the Lord, that thou fille it."},{"number":18,"verse":"My salutacioun, bi the hoond of Poul. Be ye myndeful of my boondis. The grace of the Lord Jhesu Crist be with you. Amen."}]}