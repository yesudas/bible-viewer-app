{"bibleAbbr":"WYC1395","bookName":"2 Corinthians","bookEnglishName":"2 Corinthians","chapterNumber":2,"verses":[{"number":1,"verse":"And Y ordeynede this ilke thing at me, that Y schulde not come eftsoone in heuynes to you."},{"number":2,"verse":"For if Y make you sori, who is he that gladith me, but he that is soreuful of me?"},{"number":3,"verse":"And this same thing Y wroot to you, that whanne Y come, Y haue not sorewe on sorewe, of the whiche it behofte me to haue ioie. And Y triste in you alle, that my ioye is of alle you."},{"number":4,"verse":"For of myche tribulacioun and angwisch of herte Y wroot to you by many teeris, not that ye be sori, but that ye wite what charite Y haue more plenteuously in you."},{"number":5,"verse":"For if ony man hath maad me soreuful, he hath not maad me sorewful but a parti, that Y charge not you alle."},{"number":6,"verse":"This blamyng that ys maad of manye, suffisith to hym, that is sich oon;"},{"number":7,"verse":"so that ayenward ye rathir foryyuen and coumfort, lest perauenture he that is suche a maner man, be sopun vp bi more grete heuynesse."},{"number":8,"verse":"For which thing Y biseche you, that ye conferme charite in to hym."},{"number":9,"verse":"For whi therfor Y wroot this, that Y knowe youre preuyng, whether in alle thingis ye ben obedient."},{"number":10,"verse":"For to whom ye han foryyuen ony thing, also Y haue foryyue. For Y that that Y foryaf, yif Y foryaf ony thing, haue youun for you in the persone of Crist,"},{"number":11,"verse":"that we be not disseyued of Sathanas; for we knowen hise thouytis."},{"number":12,"verse":"But whanne Y was comun to Troade for the gospel of Crist, and a dore was opened to me in the Lord,"},{"number":13,"verse":"Y hadde not rest to my spirit, for Y foond not my brother Tite, but Y seide to hem farewel, and Y passide in to Macedonye."},{"number":14,"verse":"And Y do thankyngis to God, that euere more makith vs to haue victorie in Crist Jhesu, and schewith bi vs the odour of his knowing in ech place;"},{"number":15,"verse":"for we ben the good odour of Crist to God, among these that ben maad saaf, and among these that perischen."},{"number":16,"verse":"To othere sotheli odour of deth in to deth, but to othere we ben odour of lijf in to lijf. And to these thingis who is so able?"},{"number":17,"verse":"For we ben not as many, that don auoutrie bi the word of God, but we speken of clennesse, as of God, bifor God in Crist."}]}