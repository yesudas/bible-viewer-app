{"bibleAbbr":"WYC1395","bookName":"Lamentations","bookEnglishName":"Lamentations","chapterNumber":3,"verses":[{"number":1,"verse":"Aleph. I am a man seynge my pouert in the yerde of his indignacioun."},{"number":2,"verse":"Aleph. He droof me, and brouyte in to derknessis, and not in to liyt."},{"number":3,"verse":"Aleph. Oneli he turnede in to me, and turnede togidere his hond al dai."},{"number":4,"verse":"Beth. He made eld my skyn, and my fleisch; he al to-brak my boonys."},{"number":5,"verse":"Beth. He bildid in my cumpas, and he cumpasside me with galle and trauel."},{"number":6,"verse":"Beth. He settide me in derk places, as euerlastynge deed men."},{"number":7,"verse":"Gymel. He bildide aboute ayens me, that Y go not out; he aggregide my gyues."},{"number":8,"verse":"Gymel. But and whanne Y crie and preye, he hath excludid my preier."},{"number":9,"verse":"Gymel. He closide togidere my weies with square stoonus; he distriede my pathis."},{"number":10,"verse":"Deleth. He is maad a bere settinge aspies to me, a lioun in hid places."},{"number":11,"verse":"Deleth. He distriede my pathis, and brak me; he settide me desolat."},{"number":12,"verse":"Deleth. He bente his bowe, and settide me as a signe to an arowe."},{"number":13,"verse":"He. He sente in my reynes the douytris of his arowe caas."},{"number":14,"verse":"He. Y am maad in to scorn to al the puple, the song of hem al dai."},{"number":15,"verse":"He. He fillide me with bitternesses; he gretli fillide me with wermod."},{"number":16,"verse":"Vau. He brak at noumbre my teeth; he fedde me with aische."},{"number":17,"verse":"Vau. And my soule is putte awei; Y haue foryete goodis."},{"number":18,"verse":"Vau. And Y seide, Myn ende perischide, and myn hope fro the Lord."},{"number":19,"verse":"Zai. Haue thou mynde on my pouert and goyng ouer, and on wermod and galle."},{"number":20,"verse":"Zai. Bi mynde Y schal be myndeful; and my soule schal faile in me."},{"number":21,"verse":"Zai. Y bithenkynge these thingis in myn herte, schal hope in God."},{"number":22,"verse":"Heth. The mercies of the Lord ben manye, for we ben not wastid; for whi hise merciful doyngis failiden not."},{"number":23,"verse":"Heth. Y knew in the morewtid; thi feith is miche."},{"number":24,"verse":"Heth. My soule seide, The Lord is my part; therfor Y schal abide hym."},{"number":25,"verse":"Teth. The Lord is good to hem that hopen in to hym, to a soule sekynge hym."},{"number":26,"verse":"Teth. It is good to abide with stilnesse the helthe of God."},{"number":27,"verse":"Teth. It is good to a man, whanne he hath bore the yok fro his yongthe."},{"number":28,"verse":"Joth. He schal sitte aloone, and he schal be stille; for he reiside hym silf aboue hym silf."},{"number":29,"verse":"Joth. He schal sette his mouth in dust, if perauenture hope is."},{"number":30,"verse":"Joth. He schal yyue the cheke to a man that smytith hym; he schal be fillid with schenschipis."},{"number":31,"verse":"Caph. For the Lord schal not putte awei with outen ende."},{"number":32,"verse":"Caph. For if he castide awei, and he schal do merci bi the multitude of hise mercies."},{"number":33,"verse":"Caph. For he makide not low of his herte; and castide not awei the sones of men. Lameth."},{"number":34,"verse":"That he schulde al to-foule vndur hise feet alle the boundun men of erthe. Lameth."},{"number":35,"verse":"That he schulde bowe doun the dom of man, in the siyt of the cheer of the hiyeste."},{"number":36,"verse":"Lameth. That he schulde peruerte a man in his dom, the Lord knew not."},{"number":37,"verse":"Men. Who is this that seide, that a thing schulde be don, whanne the Lord comaundide not?"},{"number":38,"verse":"Men. Nether goodis nether yuels schulen go out of the mouth of the hiyeste."},{"number":39,"verse":"Men. What grutchide a man lyuynge, a man for hise synnes?"},{"number":40,"verse":"Nun. Serche we oure weies, and seke we, and turne we ayen to the Lord."},{"number":41,"verse":"Nun. Reise we oure hertis with hondis, to the Lord in to heuenes."},{"number":42,"verse":"Nun. We han do wickidli, and han terrid thee to wraththe; therfor thou art not able to be preied."},{"number":43,"verse":"Sameth. Thou hilidist in stronge veniaunce, and smitidist vs; thou killidist, and sparidist not."},{"number":44,"verse":"Sameth. Thou settidist a clowde to thee, that preier passe not."},{"number":45,"verse":"Sameth. Thou settidist me, drawing vp bi the roote, and castynge out, in the myddis of puplis."},{"number":46,"verse":"Ayn. Alle enemyes openyden her mouth on vs."},{"number":47,"verse":"Ayn. Inward drede and snare is maad to vs, profesie and defoulyng."},{"number":48,"verse":"Ayn. Myn iyen ledden doun departyngis of watris, for the defoulyng of the douyter of my puple."},{"number":49,"verse":"Phe. Myn iye was turmentid, and was not stille; for no reste was."},{"number":50,"verse":"Phe. Vntil the Lord bihelde, and siy fro heuenes."},{"number":51,"verse":"Phe. Myn iye robbide my soule in alle the douytris of my citee."},{"number":52,"verse":"Sade. Myn enemyes token me with out cause, bi huntyng as a brid."},{"number":53,"verse":"Sade. My lijf slood in to a lake; and thei puttiden a stoon on me."},{"number":54,"verse":"Sade. Watris flowiden ouer myn heed; Y seide, Y perischide."},{"number":55,"verse":"Coph. Lord, Y clepide to help thi name, fro the laste lake."},{"number":56,"verse":"Coph. Thou herdist my vois; turne thou not awei thin eere fro my sobbyng and cries."},{"number":57,"verse":"Coph. Thou neiyidist to me in the dai, wherynne Y clepide thee to help; thou seidist, Drede thou not."},{"number":58,"verse":"Res. Lord, ayenbiere of my lijf, thou demydist the cause of my soule."},{"number":59,"verse":"Res. Lord, thou siest the wickidnesse of hem ayens me; deme thou my doom."},{"number":60,"verse":"Res. Thou siest al the woodnesse, alle the thouytis of hem ayenus me."},{"number":61,"verse":"Syn. Lord, thou herdist the schenshipis of hem; alle the thouytis of hem ayens me."},{"number":62,"verse":"Syn. The lippis of men risynge ayens me, and the thouytis of hem ayens me al dai."},{"number":63,"verse":"Syn. Se thou the sittynge and risyng ayen of hem; Y am the salm of hem."},{"number":64,"verse":"Thau. Lord, thou schalt yelde while to hem, bi the werkis of her hondis."},{"number":65,"verse":"Tau. Thou schalt yyue to hem the scheeld of herte, thi trauel."},{"number":66,"verse":"Tau. Lord, thou schalt pursue hem in thi strong veniaunce, and thou schalt defoule hem vndur heuenes."}]}