{"bibleAbbr":"WYC1395","bookName":"Lamentations","bookEnglishName":"Lamentations","chapterNumber":5,"verses":[{"number":1,"verse":"Lord, haue thou mynde what bifelle to vs; se thou, and biholde oure schenschipe."},{"number":2,"verse":"Oure eritage is turned to aliens, oure housis ben turned to straungers."},{"number":3,"verse":"We ben maad fadirles children with out fadir; oure modris ben as widewis."},{"number":4,"verse":"We drunken oure watir for monei, we bouyten oure trees for siluer."},{"number":5,"verse":"We weren dryuun bi oure heedis, and reste was not youun to feynt men."},{"number":6,"verse":"We yauen hond to Egipt, and to Assiriens, that we schulden be fillid with breed."},{"number":7,"verse":"Oure fadris synneden, and ben not, and we baren the wickidnessis of hem."},{"number":8,"verse":"Seruauntis weren lordis of vs, and noon was, that ayenbouyte fro the hond of hem."},{"number":9,"verse":"In oure lyues we brouyten breed to vs, fro the face of swerd in desert."},{"number":10,"verse":"Oure skynne is brent as a furneis, of the face of tempestis of hungur."},{"number":11,"verse":"Thei maden low wymmen in Sion, and virgyns in the citees of Juda."},{"number":12,"verse":"Princes weren hangid bi the hond; thei weren not aschamed of the faces of elde men."},{"number":13,"verse":"Thei mysusiden yonge wexynge men vnchastli, and children fellen doun in tree."},{"number":14,"verse":"Elde men failiden fro yatis; yonge men failiden of the queer of singeris."},{"number":15,"verse":"The ioie of oure herte failide; oure song is turned in to mourenyng."},{"number":16,"verse":"The coroun of oure heed fellen doun; wo to vs! for we synneden."},{"number":17,"verse":"Therfor oure herte is maad soreuful, therfor oure iyen ben maad derk."},{"number":18,"verse":"For the hil of Sion, for it perischide; foxis yeden in it."},{"number":19,"verse":"But thou, Lord, schal dwelle with outen ende; thi seete schal dwelle in generacioun and in to generacioun."},{"number":20,"verse":"Whi schalt thou foryete vs with outen ende, schalt thou forsake vs in to lengthe of daies?"},{"number":21,"verse":"Lord, conuerte thou vs to thee, and we schal be conuertid; make thou newe oure daies, as at the bigynnyng."},{"number":22,"verse":"But thou castynge awei hast cast awei vs; thou art wrooth ayens vs greetli."}]}