{"bibleAbbr":"WYC1395","bookName":"Philippians","bookEnglishName":"Philippians","chapterNumber":3,"verses":[{"number":1,"verse":"Hennus forward, my britheren, haue ye ioye in the Lord. To write to you the same thingis, to me it is not slow, and to you it is necessarie."},{"number":2,"verse":"Se ye houndis, se ye yuele werk men, se ye dyuysioun."},{"number":3,"verse":"For we ben circumcisioun, which bi spirit seruen to God, and glorien in Crist Jhesu, and han not trist in the fleisch,"},{"number":4,"verse":"thouy Y haue trust, yhe, in the fleisch. If ony othere man is seyn to triste in the fleisch,"},{"number":5,"verse":"Y more, that was circumcidid in the eiytthe dai, of the kyn of Israel, of the lynage of Beniamyn, an Ebrew of Ebrewis, bi the lawe a Farisee,"},{"number":6,"verse":"bi loue pursuynge the chirche of God, bi riytwisnesse that is in the lawe lyuynge with out playnt."},{"number":7,"verse":"But whiche thingis weren to me wynnyngis, Y haue demed these apeyryngis for Crist."},{"number":8,"verse":"Netheles Y gesse alle thingis to be peirement for the cleer science of Jhesu Crist my Lord. For whom Y made alle thingis peyrement, and Y deme as drit,"},{"number":9,"verse":"that Y wynne Crist, and that Y be foundun in hym, not hauynge my riytwisnesse that is of the lawe, but that that is of the feith of Crist Jhesu, that is of God the riytwisnesse in feith,"},{"number":10,"verse":"to knowe hym, and the vertu of his risyng ayen, and the felouschipe of his passioun, and be maad lijk to his deeth,"},{"number":11,"verse":"if on ony maner Y come to the resurreccioun that is fro deth."},{"number":12,"verse":"Not that now Y haue takun, or now am parfit; but Y sue, if in ony maner Y comprehende, in which thing also Y am comprehendid of Crist Jhesu."},{"number":13,"verse":"Bretheren, Y deme me not that Y haue comprehendid; but o thing, Y foryete tho thingis that ben bihyndis, and stretche forth my silf to tho thingis that ben bifore,"},{"number":14,"verse":"and pursue to the ordeyned mede of the hiy clepyng of God in Crist Jhesu."},{"number":15,"verse":"Therfor who euere we ben perfit, feele we this thing. And if ye vndurstonden in othere manere ony thing, this thing God schal schewe to you."},{"number":16,"verse":"Netheles to what thing we han comun, that we vndurstonden the same thing, and that we perfitli dwelle in the same reule."},{"number":17,"verse":"Britheren, be ye my foleweris, and weyte ye hem that walken so, as ye han oure fourme."},{"number":18,"verse":"For many walken, whiche Y haue seid ofte to you, but now Y wepinge seie, the enemyes of Cristis cros,"},{"number":19,"verse":"who ende is deth, whos god is the wombe, and the glorie in confusioun of hem, that saueren ertheli thingis."},{"number":20,"verse":"But oure lyuyng is in heuenes; fro whennus also we abiden the sauyour oure Lord Jhesu Crist,"},{"number":21,"verse":"which schal reforme the bodi of oure mekenesse, that is maad lijk to the bodi of his clerenesse, bi the worching bi which he mai `also make alle thingis suget to hym."}]}