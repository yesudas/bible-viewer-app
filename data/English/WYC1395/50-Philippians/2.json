{"bibleAbbr":"WYC1395","bookName":"Philippians","bookEnglishName":"Philippians","chapterNumber":2,"verses":[{"number":1,"verse":"Therfor if ony coumfort is in Crist, if ony solace of charite, if ony felouschipe of spirit, if ony inwardnesse of merci doyng,"},{"number":2,"verse":"fille ye my ioye, that ye vndurstonde the same thing, and haue the same charite, of o wille, and feelen the same thing;"},{"number":3,"verse":"no thing bi strijf, nether by veyn glorie, but in mekenesse, demynge eche othere to be heiyer than hym silf;"},{"number":4,"verse":"not biholdinge ech bi hym silf what thingis ben his owne, but tho thingis that ben of othere men."},{"number":5,"verse":"And fele ye this thing in you, which also in Crist Jhesu;"},{"number":6,"verse":"that whanne he was in the forme of God, demyde not raueyn, that hym silf were euene to God;"},{"number":7,"verse":"but he lowide hym silf, takinge the forme of a seruaunt, and was maad in to the licknesse of men, and in abite was foundun as a man."},{"number":8,"verse":"He mekide hym silf, and was maad obedient to the deth, yhe, to the deth of the cross."},{"number":9,"verse":"For which thing God enhaunside hym, and yaf to hym a name that is aboue al name;"},{"number":10,"verse":"that in the name of Jhesu ech kne be bowid, of heuenli thingis, of ertheli thingis, and of hellis;"},{"number":11,"verse":"and ech tunge knouleche, that the Lord Jhesu Crist is in the glorie of God the fadir."},{"number":12,"verse":"Therfor, my most dereworthe britheren, as euere more ye han obeischid, not in my presence onely, but myche more now in myn absence, worche ye with drede and trembling youre heelthe."},{"number":13,"verse":"For it is God that worchith in you, bothe to wilne, and to performe, for good wille."},{"number":14,"verse":"And do ye alle thingis with out grutchingis and doutyngis;"},{"number":15,"verse":"that ye be with out playnt, and symple as the sones of God, with out repreef, in the myddil of a schrewid nacioun and a weiward; among whiche ye schynen as yyueris of liyt in the world."},{"number":16,"verse":"And holde ye togidere the word of lijf to my glorie in the day of Crist; for Y haue not runnen in veyn, nether Y haue trauelid in veyn."},{"number":17,"verse":"But thouy Y be offrid or slayn on the sacrifice and seruyce of youre feith, Y haue ioye, and Y thanke you alle."},{"number":18,"verse":"And the same thing haue ye ioye, and thanke ye me."},{"number":19,"verse":"And Y hope in the Lord Jhesu, that Y schal sende Tymothe soone to you, that Y be of good coumfort, whanne tho thingis ben knowun that ben aboute you."},{"number":20,"verse":"For Y haue no man so of o wille, that is bisi for you with clene affeccioun."},{"number":21,"verse":"For alle men seken tho thingis that ben her owne, not tho that ben of Crist Jhesu."},{"number":22,"verse":"But knowe ye the asaie of hym, for as a sone to the fadir he hath seruyd with me in the gospel."},{"number":23,"verse":"Therfor Y hope that Y schal sende hym to you, anoon as Y se what thingis ben aboute me."},{"number":24,"verse":"And Y triste in the Lord, that also my silf schal come to you soone."},{"number":25,"verse":"And Y gesside it nedeful to sende to you Epafrodite, my brother and euene worchere, and myn euene knyyt, but youre apostle, and the mynystre of my nede."},{"number":26,"verse":"For he desiride you alle, and he was sorewful, therfor that ye herden that he was sijk."},{"number":27,"verse":"For he was sijk to the deth, but God hadde merci on him; and not oneli on hym, but also on me, lest Y hadde heuynesse on heuynesse."},{"number":28,"verse":"Therfor more hastili Y sente hym, that whanne ye han seyn hym, ye haue ioye eft, and Y be withouten heuynesse."},{"number":29,"verse":"Therfor resseyue ye hym with al ioye in the Lord, and haue ye suche with al onour."},{"number":30,"verse":"For the werk of Crist he wente to deth, yyuynge his lijf, that he schulde fulfille that that failide of you anentis my seruyce."}]}