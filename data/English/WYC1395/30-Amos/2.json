{"bibleAbbr":"WYC1395","bookName":"Amos","bookEnglishName":"Amos","chapterNumber":2,"verses":[{"number":1,"verse":"The Lord God seith these thingis, On thre grete trespassis of Moab, and on foure, Y schal not conuerte it, for it brente the boonys of the kyng of Idumee til to aische."},{"number":2,"verse":"And Y schal sende fier in to Moab, and it schal deuoure the housis of Carioth; and Moab schal die in sown, in the noise of a trumpe."},{"number":3,"verse":"And Y schal leese a iuge of the myddis therof, and Y schal sle with it alle the princes therof, seith the Lord."},{"number":4,"verse":"The Lord seith these thingis, On thre grete trespassis of Juda, and on foure, Y schal not conuerte hym, for he hath caste awei the lawe of the Lord, and kepte not the comaundementis of hym; for her idols, after whiche the fadris of hem yeden, disseyueden hem."},{"number":5,"verse":"And Y schal sende fier in to Juda, and it schal deuoure the housis of Jerusalem."},{"number":6,"verse":"The Lord seith these thingis, On thre grete trespassis of Israel, and on foure, Y schal not conuerte hym, for that that he seelde a iust man for siluer, and a pore man for schoon."},{"number":7,"verse":"Whiche al to-foulen the heedis of pore men on the dust of erthe, and bowen awei the weie of meke men; and the sone and his fadir yeden to a damesele, that thei schulden defoule myn hooli name."},{"number":8,"verse":"And thei eeten on clothis leid to wedde bisidis ech auter, and drunken the wyn of dampned men in the hous of her God."},{"number":9,"verse":"Forsothe Y distriede Ammorrei fro the face of hem, whos hiynesse was the hiynesse of cedris, and he was strong as an ook; and Y al to-brak the fruyt of hym aboue, and the rootis of hym bynethe."},{"number":10,"verse":"Y am, that made you to stie fro the lond of Egipt, and ledde you out in desert bi fourti yeer, that ye schulden welde the lond of Ammorrei."},{"number":11,"verse":"And Y reiside of youre sones in to profetis, and Nayareis of youre yonge men. Whether it is not so, ye sones of Israel? seith the Lord."},{"number":12,"verse":"And ye birliden wyn to Nayareis, and comaundiden to profetis, and seiden, Profecie ye not."},{"number":13,"verse":"Lo! Y schal charke vndur you, as a wayn chargid with hei charkith."},{"number":14,"verse":"And fliyt schal perische fro a swift man, and a strong man schal not holde his vertu, and a stalworthe man schal not saue his lijf;"},{"number":15,"verse":"and he that holdith a bowe schal not stonde, and a swift man schal not be sauyd by hise feet; and the stiere of an hors schal not saue his lijf,"},{"number":16,"verse":"and a stronge man of herte schal fle nakid among stronge men in that dai, seith the Lord."}]}