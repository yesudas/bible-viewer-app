{"bibleAbbr":"WYC1395","bookName":"Amos","bookEnglishName":"Amos","chapterNumber":7,"verses":[{"number":1,"verse":"The Lord God schewide these thingis to me; and lo! a makere of locust in bigynnyng of buriownynge thingis of euentid reyn, and lo! euentid reyn after the clippere of the kyng."},{"number":2,"verse":"And it was don, whanne he hadde endid for to ete the erbe of erthe, Y seide, Lord God, Y biseche, be thou merciful; who schal reise Jacob, for he is litil?"},{"number":3,"verse":"The Lord hadde merci on this thing; It schal not be, seide the Lord God."},{"number":4,"verse":"The Lord God schewide to me these thingis; and lo! the Lord God schal clepe doom to fier, and it schal deuoure myche depthe of watir, and it eet togidere a part."},{"number":5,"verse":"And Y seide, Lord God, Y biseche, reste thou; who schal reise Jacob, for he is litil?"},{"number":6,"verse":"The Lord hadde merci on this thing; But and this thing schal not be, seide the Lord God."},{"number":7,"verse":"The Lord God schewide to me these thingis; and lo! the Lord stondinge on a wal plastrid, and in the hond of hym was a trulle of a masoun."},{"number":8,"verse":"And the Lord seide to me, What seest thou, Amos? And Y seide, A trulle of a masoun. And the Lord seide, Lo! I schal putte a trulle in the myddil of my puple Israel; Y schal no more putte to, for to ouerlede it;"},{"number":9,"verse":"and the hiy thingis of idol schulen be distried, and the halewyngis of Israel schulen be desolat; and Y schal rise on the hous of Jeroboam bi swerd."},{"number":10,"verse":"And Amasie, prest of Bethel, sente to Jeroboam, kyng of Israel, and seide, Amos rebellide ayens thee, in the myddil of the hous of Israel; the lond mai not susteyne alle hise wordis."},{"number":11,"verse":"For Amos seith these thingis, Jeroboam schal die bi swerd, and Israel caitif schal passe fro his lond."},{"number":12,"verse":"And Amasie seide to Amos, Thou that seest, go; fle thou in to the lond of Juda, and ete thou there thi breed; and there thou schalt profesie."},{"number":13,"verse":"And thou schalt no more put to, that thou profesie in Bethel, for it is the halewyng of the king, and is the hous of the rewme."},{"number":14,"verse":"And Amos answeride, and seide to Amasie, Y am not a profete, and Y am not sone of profete; but an herde of neet Y am, drawyng vp sicomoris."},{"number":15,"verse":"And the Lord took me, whanne Y suede the floc; and the Lord seide to me, Go, and profesie thou to my puple Israel."},{"number":16,"verse":"And now here thou the word of the Lord. Thou seist, Thou schalt not profesie on Israel, and thou schal not droppe on the hous of idol."},{"number":17,"verse":"For this thing the Lord seith these thingis, Thi wijf schal do fornicacioun in the citee, and thi sones and thi douytris schal falle bi swerd, and thi lond schal be motun with a litil coord; and thou schalt die in a pollutid lond, and Israel caitif schal passe fro his lond."}]}