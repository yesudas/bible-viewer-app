{"bibleAbbr":"WYC1395","bookName":"Jonah","bookEnglishName":"Jonah","chapterNumber":1,"verses":[{"number":1,"verse":"And the word of the Lord was maad to Jonas,"},{"number":2,"verse":"sone of Amathi, and seide, Rise thou, and go in to Nynyue, the greet citee, and preche thou ther ynne, for the malice therof stieth vp bifore me."},{"number":3,"verse":"And Jonas roos for to fle in to Tharsis, fro the face of the Lord. And he cam doun to Joppe, and foond a schip goynge in to Tharsis, and he yaf schip hire to hem; and he wente doun in to it, for to go with hem in to Tharsis, fro the face of the Lord."},{"number":4,"verse":"Forsothe the Lord sente a greet wynd in the see, and a greet tempest was maad in the see, and the schip was in perel for to be al to-brokun."},{"number":5,"verse":"And schip men dredden, and men crieden to her god; and senten vessels, that weren in the schip, in to the see, that it were maad liytere of hem. And Jonas wente doun in to the ynnere thingis of the schip, and slepte bi a greuouse sleep."},{"number":6,"verse":"And the gouernour cam to him, and seide to hym, Whi art thou cast doun in sleep? rise thou, clepe thi God to help, if perauenture God ayenthenke of vs, and we perische not."},{"number":7,"verse":"And a man seide to his felowe, Come ye, and caste we lottis, and wite we, whi this yuel is to vs. And thei kesten lottis, and lot felle on Jonas."},{"number":8,"verse":"And thei seiden to hym, Schewe thou to vs, for cause of what thing this yuel is to vs; what is thi werk, which is thi lond, and whidur goist thou, ether of what puple art thou?"},{"number":9,"verse":"And he seide to hem, Y am an Ebrew, and Y drede the Lord God of heuene, that made the see and the drie lond."},{"number":10,"verse":"And the men dredden with greet drede, and seiden to him, Whi didist thou this thing? for the men knewen that he flei fro the face of the Lord, for Jonas hadde schewide to hem."},{"number":11,"verse":"And thei seiden to hym, What schulen we do to thee, and the see schal seesse fro vs? for the see wente, and wexe greet on hem."},{"number":12,"verse":"And he seide to hem, Take ye me, and throwe in to the see, and the see schal ceesse fro you; for Y woot, that for me this greet tempest is on you."},{"number":13,"verse":"And men rowiden, for to turne ayen to the drie lond, and thei miyten not, for the see wente, and wexe greet on hem."},{"number":14,"verse":"And thei crieden to the Lord, and seiden, Lord, we bisechen, that we perische not in the lijf of this man, and that thou yyue not on vs innocent blood; for thou, Lord, didist as thou woldist."},{"number":15,"verse":"And thei token Jonas, and threwen in to the see; and the see stood of his buylyng."},{"number":16,"verse":"And the men dredden the Lord with greet drede, and offriden oostis to the Lord, and vowiden avowis."}]}