{"bibleAbbr":"WYC1395","bookName":"Jonah","bookEnglishName":"Jonah","chapterNumber":2,"verses":[{"number":1,"verse":"And the Lord made redi a greet fisch, that he shulde swolowe Jonas; and Jonas was in the wombe of the fisch thre daies and thre niytis."},{"number":2,"verse":"And Jonas preiede to the Lord his God fro the fischis wombe,"},{"number":3,"verse":"and seide, Y criede to God of my tribulacioun, and he herde me; fro the wombe of helle Y criede, and thou herdist my vois."},{"number":4,"verse":"Thou castidist me doun in to depnesse, in the herte of the see, and the flood cumpasside me; alle thi swolowis and thi wawis passiden on me."},{"number":5,"verse":"And Y seide, Y am cast awei fro siyt of thin iyen; netheles eftsoone Y schal see thin hooli temple."},{"number":6,"verse":"Watris cumpassiden me `til to my soule, depnesse enuyrownede me, the see hilide myn heed."},{"number":7,"verse":"Y wente doun to the vtmeste places of hillis, the barris of erthe closiden me togidere, in to withouten ende; and thou, my Lord God, schalt reise vp my lijf fro corrupcioun."},{"number":8,"verse":"Whanne my soule was angwisched in me, Y bithouyte on the Lord, that my preier come to thee, to thin hooli temple."},{"number":9,"verse":"Thei that kepen vanytees, forsaken his merci idili."},{"number":10,"verse":"But Y in vois of heriyng schal offre to thee; what euer thingis Y vowide, Y schal yelde to the Lord, for myn helthe. (11)And the Lord seide to the fisch, and it castide out Jonas `in to the drie lond."}]}