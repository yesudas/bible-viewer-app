{"bibleAbbr":"WYC1395","bookName":"Jonah","bookEnglishName":"Jonah","chapterNumber":3,"verses":[{"number":1,"verse":"And the word of the Lord was maad the secounde tyme to Jonas, and seide, Rise thou,"},{"number":2,"verse":"and go in to Nynyue, the greet citee, and preche thou in it the prechyng which Y speke to thee."},{"number":3,"verse":"And Jonas roos, and wente in to Nynyue, bi the word of the Lord. And Nynyue was a greet citee, of the iurnei of thre daies."},{"number":4,"verse":"And Jonas bigan for to entre in to the citee, bi the iornei of o dai, and criede, and seide, Yit fourti daies, and Nynyue schal be `turned vpsodoun."},{"number":5,"verse":"And men of Nynyue bileueden to the Lord, and prechiden fastyng, and weren clothid with sackis, fro the more `til to the lesse."},{"number":6,"verse":"And the word cam til to the kyng of Nynyue; and he roos of his seete, and castide awei his clothing fro him, and was clothid with a sak, and sat in aische."},{"number":7,"verse":"And he criede, and seide in Nynyue of the mouth of the kyng and of `his princis, `and seide, Men, and werk beestis, and oxun, and scheep taaste not ony thing, nether be fed, nether drynke watir."},{"number":8,"verse":"And men be hilid with sackis, and werk beestis crie to the Lord in strengthe; `and be a man conuertid fro his yuel weie, and fro wickidnesse that is in the hondis of hem."},{"number":9,"verse":"Who woot, if God be conuertid, and foryyue, and be turned ayen fro woodnesse of his wraththe, and we schulen not perische?"},{"number":10,"verse":"And God sai the werkis of hem, that thei weren conuertid fro her yuel weie; and God hadde merci on the malice which he spac, that he schulde do to hem, and did not."}]}