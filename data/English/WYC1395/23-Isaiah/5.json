{"bibleAbbr":"WYC1395","bookName":"Isaiah","bookEnglishName":"Isaiah","chapterNumber":5,"verses":[{"number":1,"verse":"I schal synge for my derlyng the song of myn vnclis sone, of his vyner. A vyner was maad to my derlyng, in the horne in the sone of oile."},{"number":2,"verse":"And he heggide it, and chees stoonys therof, and plauntide a chosun vyner; and he bildide a tour in the myddis therof, and rerede a presse ther ynne; and he abood, that it schulde bere grapis, and it bare wielde grapis."},{"number":3,"verse":"Now therfor, ye dwelleris of Jerusalem, and ye men of Juda, deme bitwixe me and my viner."},{"number":4,"verse":"What is it that Y ouyt to do more to my vyner, and Y dide not to it? whether that Y abood, that it schulde bere grapis, and it bare wielde grapis?"},{"number":5,"verse":"And now Y schal schewe to you, what Y schal do to my vyner. Y schal take awei the hegge therof, and it schal be in to rauyschyng; Y schal caste doun the wal therof, and it schal be in to defoulyng; and Y schal sette it desert,"},{"number":6,"verse":"ether forsakun. It schal not be kit, and it schal not be diggid, and breris and thornes schulen `growe vp on it; and Y schal comaunde to cloudis, that tho reyne not reyn on it."},{"number":7,"verse":"Forsothe the vyner of the Lord of oostis is the hous of Israel, and the men of Juda ben the delitable buriownyng of hym. Y abood, that it schal make doom, and lo! wickidnesse; and that it schulde do riytfulnesse, and lo! cry."},{"number":8,"verse":"Wo to you that ioynen hows to hous, and couplen feeld to feeld, `til to the ende of place. Whether ye aloone schulen dwelle in the myddis of the lond?"},{"number":9,"verse":"These thingis ben in the eeris of me, the Lord of oostis; if many housis ben not forsakun, grete housis and faire, with outen dwellere, bileue ye not to me."},{"number":10,"verse":"For whi ten acris of vynes schulen make a potel, and thretti buschels of seed schulen make thre buschels."},{"number":11,"verse":"Wo to you that risen togidere eerli to sue drunkennesse, and to drinke `til to euentid, that ye brenne with wyn."},{"number":12,"verse":"Harpe, and giterne, and tympan, and pipe, and wyn ben in youre feestis; and ye biholden not the werk of the Lord, nether ye biholden the werkis of hise hondis."},{"number":13,"verse":"Therfor my puple is led prisoner, for it hadde not kunnyng; and the noble men therof perischiden in hungur, and the multitude therof was drye in thirst."},{"number":14,"verse":"Therfor helle alargide his soule, and openyde his mouth with outen ony ende; and strong men therof, and the puple therof, and the hiy men, and gloriouse men therof, schulen go doun to it."},{"number":15,"verse":"And a man schal be bowid doun, and a man of age schal be maad low; and the iyen of hiy men schulen be pressid doun."},{"number":16,"verse":"And the Lord of oostis schal be enhaunsid in doom, and hooli God schal be halewid in riytfulnesse."},{"number":17,"verse":"And lambren schulen be fed bi her ordre, and comelyngis schulen ete desert places turned in to plentee."},{"number":18,"verse":"Wo to you that drawen wickydnesse in the cordis of vanyte, and drawen synne as the boond of a wayn; and ye seien,"},{"number":19,"verse":"The werk of hym haaste, and come soone, that we se; and the counsel of the hooli of Israel neiy, and come, and we schulen knowe it."},{"number":20,"verse":"Wo to you that seien yuel good, and good yuel; and putten derknessis liyt, and liyt derknessis; and putten bittir thing in to swete, and swete thing in to bittir."},{"number":21,"verse":"Wo to you that ben wise men in youre iyen, and ben prudent bifor you silf."},{"number":22,"verse":"Wo to you that ben myyti to drynke wyn, and ben stronge to meddle drunkenesse;"},{"number":23,"verse":"and ye iustifien a wickid man for yiftis, and ye taken awei the riytfulnesse of a iust man fro hym."},{"number":24,"verse":"For this thing, as the tunge of fier deuourith stobil, and the heete of flawme brenneth, so the roote of hem schal be as a deed sparcle, and the seed of hem schal stie as dust; for thei castiden awei the lawe of the Lord of oostis, and blasfemyden the speche of the hooli of Israel."},{"number":25,"verse":"Therfor the strong veniaunce of the Lord was wrooth ayens his puple, and he stretchide forth his hond on it, and smoot it; and hillis weren disturblid, and the deed bodies of hem weren maad as a toord in the myddis of stretis. In alle these thingis the stronge vengeaunce of him was not turned awei, but yit his hond was stretchid forth."},{"number":26,"verse":"And he schal reise a signe among naciouns afer, and he schal hisse to hym fro the endis of erthe; and lo! he schal haaste, and schal come swiftli."},{"number":27,"verse":"Noon is failynge nethir trauelynge in that oost; he schal not nappe, nether slepe, nether the girdil of his reynes schal be vndo, nether the lace of his scho schal be brokun."},{"number":28,"verse":"Hise arowis ben scharpe, and alle hise bowis ben bent; the houys of hise horsis ben as a flynt, and hise wheelis ben as the feersnesse of tempest."},{"number":29,"verse":"His roryng schal be as of lioun; he schal rore as the whelpis of liouns; and he schal gnaste, and schal holde prey, and schal biclippe, and noon schal be, that schal delyuere."},{"number":30,"verse":"And he schal sowne on it in that dai, as doith the soun of the see; we schulen biholde in to the erthe, and lo! derknessis of tribulacioun, and liyt is maad derk in the derknesse therof."}]}