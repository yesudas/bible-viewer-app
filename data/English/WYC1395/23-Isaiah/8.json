{"bibleAbbr":"WYC1395","bookName":"Isaiah","bookEnglishName":"Isaiah","chapterNumber":8,"verses":[{"number":1,"verse":"And the Lord seide to me, Take to thee a greet book, and write ther ynne with the poyntil of man, Swiftli drawe thou awei spuylis, take thou prey soone."},{"number":2,"verse":"And Y yaf to me faithful witnessis, Vrie, the prest, and Sacarie, the sone of Barachie."},{"number":3,"verse":"And Y neiyede to the profetesse; and sche conseyuede, and childide a sone. And the Lord seide to me, Clepe thou his name Haste thou to drawe awei spuylis, haaste thou for to take prey."},{"number":4,"verse":"For whi bifor that the child kan clepe his fadir and his modir, the strengthe of Damask schal be doon awei, and the spuylis of Samarie, bifor the kyng of Assiriens."},{"number":5,"verse":"And the Lord addide to speke yit to me, and he seide,"},{"number":6,"verse":"For that thing that this puple hath caste awei the watris of Siloe, that goen with silence, and hath take more Rasyn, and the sone of Romelie, for this thing lo!"},{"number":7,"verse":"the Lord schal brynge on hem the stronge and many watris of the flood, the king of Assiriens, and al his glorie; and he schal stiye on alle the stremes therof, and he schal flowe on alle the ryueris therof."},{"number":8,"verse":"And he schal go flowynge bi Juda, and he schal passe til to the necke, and schal come; and the spredyng forth of hise wyngis schal be, and schal fille the breede of thi lond, thou Emanuel."},{"number":9,"verse":"Puplis, be ye gaderid togidere, and be ye ouercomun; and alle londis afer, here ye. Be ye coumfortid, and be ye ouercomun; gird ye you, and be ye ouercomun;"},{"number":10,"verse":"take ye councel, and it schal be destried; speke ye a word, and it schal not be doon, for God is with vs."},{"number":11,"verse":"For whi the Lord seith these thingis to me, as he tauyte me in a stronge hond, that Y schulde not go in to the weie of this puple,"},{"number":12,"verse":"and seide, Seie ye not, It is sweryng togidere, for whi alle thingis which this puple spekith is sweryng togidere; and drede ye not the ferdfulnesse therof, nether be ye aferd."},{"number":13,"verse":"Halowe ye the Lord hym silf of oostis; and he schal be youre inward drede, and he schal be youre ferdfulnesse, and he schal be to you in to halewyng."},{"number":14,"verse":"Forsothe he schal be in to a stoon of hirtyng, and in to a stoon of sclaundre, to tweyne housis of Israel; in to a snare, and in to fallyng, to hem that dwellen in Jerusalem."},{"number":15,"verse":"And ful many of hem schulen offende, and schulen falle, and thei schulen be al to-brokun, and thei schulen be boundun, and schulen be takun."},{"number":16,"verse":"Bynde thou witnessyng, mark thou the lawe in my disciplis."},{"number":17,"verse":"Y schal abide the Lord, that hath hid his face fro the hous of Jacob, and Y schal abide hym."},{"number":18,"verse":"Lo! Y and my children, whiche the Lord yaf to me in to a signe, and greet wondur to Israel, of the Lord of oostis that dwellith in the hil of Sion."},{"number":19,"verse":"And whanne thei seien to you, Axe ye of coniureris, and of false dyuynouris, that gnasten in her enchauntyngis, whether the puple schal not axe of her God a reuelacioun for quyke men and deed?"},{"number":20,"verse":"It is to go to the lawe more and to the witnessyng, that if thei seien not after this word, morewtide liyt schal not be to hem."},{"number":21,"verse":"And it schal passe bi that, and it schal falle doun, and it schal hungre. And whanne it schal hungre, it schal be wrooth, and schal curse his kyng and his God, and it schal biholde vpward."},{"number":22,"verse":"And it schal loke to the erthe, and lo! tribulacioun, and derknessis, and vnbyndyng, ether discoumfort, and angwisch, and myist pursuynge; and it schal not mow fle awei fro his angwisch."}]}