{"bibleAbbr":"WYC1395","bookName":"Isaiah","bookEnglishName":"Isaiah","chapterNumber":26,"verses":[{"number":1,"verse":"In that dai this song schal be sungun in the lond of Juda. The citee of oure strengthe; the sauyour schal be set ther ynne, the wal and the `fore wal."},{"number":2,"verse":"Opene ye the yatis, and the iust folk schal entre, kepynge treuthe."},{"number":3,"verse":"The elde errour is gon awei; thou schalt kepe pees, pees, for thou, Lord, we hopiden in thee."},{"number":4,"verse":"Ye han hopid in the Lord, in euerlastynge worldis, in the Lord God, strong with outen ende."},{"number":5,"verse":"For he schal bowe doun hem that dwellen an hiy, and he schal make low an hiy citee; he schal make it low `til to the erthe; he schal drawe it doun `til to the dust."},{"number":6,"verse":"The foot of a pore man schal defoule it, and the steppis of nedi men schulen defoule it."},{"number":7,"verse":"The weie of a iust man is riytful, the path of a iust man is riytful to go."},{"number":8,"verse":"And in the weie of thi domes, Lord, we suffriden thee; thi name, and thi memorial is in desir of soule."},{"number":9,"verse":"My soule schal desire thee in the niyt, but also with my spirit in myn entrails; fro the morewtid Y schal wake to thee. Whanne thou schalt make thi domes in erthe, alle dwelleris of the world schulen lerne riytfulnesse."},{"number":10,"verse":"Do we merci to the wickid man, and he schal not lerne to do riytfulnesse; in the lond of seyntis he dide wickid thingis, and he schal not se the glorie of the Lord."},{"number":11,"verse":"Lord, thin hond be enhaunsid, that thei se not; puplis hauynge enuye se, and be schent, and fier deuoure thin enemyes."},{"number":12,"verse":"Lord, thou schalt yyue pees to vs, for thou hast wrouyt alle oure werkis in vs."},{"number":13,"verse":"Oure Lord God, lordis hadden vs in possessioun, withouten thee; oneli in thee haue we mynde of thi name."},{"number":14,"verse":"Thei that dien, lyue not, and giauntis risen not ayen. Therfor thou hast visityd, and hast al-to broke hem, and thou hast lost al the mynde of hem; and Lord, thou hast foryoue to a folc,"},{"number":15,"verse":"thou hast foryoue to a folc. Whether thou art glorified? thou hast maad fer fro thee all the endis of erthe."},{"number":16,"verse":"Lord, in angwisch thei souyten thee; in the tribulacioun of grutchyng thi doctryn to hem."},{"number":17,"verse":"As sche that conseyuede, whanne sche neiyeth sorewful to the child beryng, crieth in her sorewis, so we ben maad, Lord, of thi face."},{"number":18,"verse":"We han conseyued, and we han as trauelid of child, and we han childid the spirit of helthe; we diden not riytfulnesse in erthe. Therfor the dwelleris of erthe fellen not doun; thi deed men schulen lyue,"},{"number":19,"verse":"and my slayn men schulen rise ayen. Ye that dwellen in dust, awake, and herie; for whi the deew of liyt is thi deew, and thou schalt drawe doun the lond of giauntis in to fallyng."},{"number":20,"verse":"Go thou, my puple, entre in to thi beddis, close thi doris on thee, be thou hid a litil at a moment, til indignacioun passe."},{"number":21,"verse":"For lo! the Lord schal go out of his place, to visite the wickidnesse of the dwellere of erthe ayens hym; and the erthe schal schewe his blood, and schal no more hile hise slayn men."}]}