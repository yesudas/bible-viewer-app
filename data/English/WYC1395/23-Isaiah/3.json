{"bibleAbbr":"WYC1395","bookName":"Isaiah","bookEnglishName":"Isaiah","chapterNumber":3,"verses":[{"number":1,"verse":"For lo! the lordli gouernour, the Lord of oostis, schal take awei fro Jerusalem and fro Juda a myyti man, and strong, and al the strengthe of breed, and al the strengthe of watir;"},{"number":2,"verse":"a strong man, and a man a werriour, and a domesman, and a profete, and a false dyuynour in auteris, and an elde man,"},{"number":3,"verse":"a prince ouer fifti men, and a worschipful man in cheer, and a counselour, and a wijs man of principal crafti men, and a prudent man of mystik, ethir goostli, speche."},{"number":4,"verse":"And Y schal yyue children the princes of hem, and men of wymmens condiciouns schulen be lordis of hem."},{"number":5,"verse":"And the puple schal falle doun, a man to a man, ech man to his neiybore; a child schal make noyse ayens an eld man, and an vnnoble man ayens a noble man."},{"number":6,"verse":"For a man schal take his brother, the meneal of his fadir, and schal seie, A clooth is to thee, be thou oure prince; forsothe this fallyng be vndur thin hond."},{"number":7,"verse":"And he schal answere in that dai, and seie, Y am no leche, and nether breed, nether cloth is in myn hous; nyle ye make me prince of the puple."},{"number":8,"verse":"For whi Jerusalem felle doun, and Juda felle doun togidere; for the tunge of hem, and the fyndingis of hem weren ayens the Lord, for to terre to wraththe the iyen of his mageste."},{"number":9,"verse":"The knowyng of her cheer schal answere to hem; and thei prechiden her synne, as Sodom dide, and hidden not. Wo to the soule of hem, for whi yuels ben yoldun to hem."},{"number":10,"verse":"Seie ye to the iust man, that it schal be to hym wel; for he schal ete the fruyt of hise fyndyngis."},{"number":11,"verse":"Wo to the wickid man in to yuel; for whi the yeldyng of hise hondis schal be maad to hym."},{"number":12,"verse":"The wrongful axeris of my puple robbiden it, and wymmen weren lordis therof. Mi puple, thei that seien thee blessid, disseyuen thee, and distrien the weie of thi steppis."},{"number":13,"verse":"The Lord stondith for to deme, and `the Lord stondith for to deme puplis;"},{"number":14,"verse":"the Lord schal come to doom, with the eldere men of his puple, and with hise princes; for ye han wastid my vyner, and the raueyn of a pore man is in youre hous."},{"number":15,"verse":"Whi al to-breken ye my puple, and grynden togidere the faces of pore men? seith the Lord God of oostis."},{"number":16,"verse":"And the Lord God seide, For that that the douytris of Syon weren reisid, and yeden with a necke stretchid forth, and yeden bi signes of iyen, and flappiden with hondis, and yeden, and with her feet yeden in wel araied goyng,"},{"number":17,"verse":"the Lord schal make ballyd the nol of the douytris of Sion, and the Lord schal make nakid the heer of hem."},{"number":18,"verse":"In that dai the Lord schal take awei the ournement of schoon, and goldun litle bellis lijk the moone,"},{"number":19,"verse":"and ribans, and brochis, and ournementis of armes nyy the schuldris, and mytris, ether chapelettis,"},{"number":20,"verse":"and coombis, and ournementis of armes niy the hondis, and goldun ourenementis lijk laumpreis, and litil vessels of oynementis,"},{"number":21,"verse":"and eere ryngis, and ryngis, and preciouse stoonys hangynge in the forheed,"},{"number":22,"verse":"and chaungynge clothis, and mentils, and schetis, ether smockis, and needlis,"},{"number":23,"verse":"and myrouris, and smal lynun clothis aboute the schuldris, and kercheues, and roketis."},{"number":24,"verse":"And stynk shal be for swete odour, and a corde for the girdil; ballidnesse schal be for crispe heer, and an heire for a brest girdil."},{"number":25,"verse":"Also thi faireste men schulen falle bi swerd, and thi stronge men schulen falle in batel."},{"number":26,"verse":"And the yatis therof schulen weile, and morene; and it schal sitte desolat in erthe."}]}