{"bibleAbbr":"WYC1395","bookName":"Isaiah","bookEnglishName":"Isaiah","chapterNumber":33,"verses":[{"number":1,"verse":"Wo to thee, that robbest; whether and thou schalt not be robbid? and that dispisist, whether and thou schalt not be dispisid? Whanne thou hast endid robbyng, thou schalt be robbid; and whanne thou maad weri ceessist to dispise, thou schalt be dispisid."},{"number":2,"verse":"Lord, haue thou merci on vs, for we abiden thee; be thou oure arm in the morewtid, and oure helthe in the tyme of tribulacioun."},{"number":3,"verse":"Puplis fledden fro the vois of the aungel; hethene men ben scaterid of thin enhaunsyng."},{"number":4,"verse":"And youre spuylis schulen be gaderid togidere, as a bruke is gaderid togidere, as whanne dichis ben ful therof."},{"number":5,"verse":"The Lord is magnefied, for he dwellide an hiy, he fillid Sion with doom and riytfulnesse."},{"number":6,"verse":"And feith schal be in thi tymes; the ritchessis of helthe is wisdom and kunnynge; the drede of the Lord, thilke is the tresour of hym."},{"number":7,"verse":"Lo! seeris withoutenforth schulen crye, aungels of pees schulen wepe bittirli."},{"number":8,"verse":"Weies ben distried, a goere bi the path ceesside; the couenaunt is maad voide, he castide doun citees, he arettide not men."},{"number":9,"verse":"The lond morenyde, and was sijk; the Liban was schent, and was foul; and Saron is maad as desert, and Basan is schakun, and Carmele."},{"number":10,"verse":"Now Y schal ryse, seith the Lord, now I schal be enhaunsid, and now I schal be reisid vp."},{"number":11,"verse":"Ye schulen conseyue heete, ye schulen brynge forth stobil; youre spirit as fier schal deuoure you."},{"number":12,"verse":"And puplis schulen be as aischis of the brennyng; thornes gaderid togidere schulen be brent in fier."},{"number":13,"verse":"Ye that ben fer, here what thingis Y haue do; and, ye neiyboris, knowe my strengthe."},{"number":14,"verse":"Synneris ben al to-brokun in Syon, tremblyng weldide ipocritis; who of you mai dwelle with fier deuowringe? who of you schal dwelle with euerlastinge brennyngis?"},{"number":15,"verse":"He that goith in riytfulnessis, and spekith treuthe; he that castith awei aueryce of fals calenge, and schakith awei his hondis fro al yifte; he that stoppith his eeris, that he heere not blood, and closith his iyen, that he se not yuel."},{"number":16,"verse":"This man schal dwelle in hiy thingis, the strengthis of stoonys ben the hiynesse of hym; breed is youun to hym, hise watris ben feithful."},{"number":17,"verse":"Thei schulen se the kyng in his fairnesse; the iyen of hym schulen biholde the londe fro fer."},{"number":18,"verse":"Eliachym, thin herte schal bithenke drede; where is the lettrid man? Where is he that weieth the wordis of the lawe? where is the techere of litle children?"},{"number":19,"verse":"Thou schalt not se a puple vnwijs, a puple of hiy word, so that thou maist not vndurstonde the fair speking of his tunge, in which puple is no wisdom."},{"number":20,"verse":"Biholde thou Sion, the citee of youre solempnyte; thin iyen schulen se Jerusalem, a riche citee, a tabernacle that mai not be borun ouer, nether the nailis therof schulen be takun awei withouten ende; and alle the cordis therof schulen not be brokun."},{"number":21,"verse":"For oneli the worschipful doere oure Lord God is there; the place of floodis is strondis ful large and opyn; the schip of roweris schal not entre bi it, nethir a greet schip schal passe ouer it."},{"number":22,"verse":"For whi the Lord is oure iuge, the Lord is oure lawe yyuere, the Lord is oure kyng; he schal saue vs."},{"number":23,"verse":"Thi roopis ben slakid, but tho schulen not auaile; thi mast schal be so, that thou mow not alarge a signe. Thanne the spuylis of many preyes schulen be departid, crokid men schulen rauysche raueyn."},{"number":24,"verse":"And a neiybore schal seie, Y was not sijk; the puple that dwellith in that Jerusalem, wickidnesse schal be takun awei fro it."}]}