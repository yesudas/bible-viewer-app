{"bibleAbbr":"WYC1395","bookName":"Isaiah","bookEnglishName":"Isaiah","chapterNumber":40,"verses":[{"number":1,"verse":"My puple, be ye coumfortid, be ye coumfortid, seith youre Lord God."},{"number":2,"verse":"Speke ye to the herte of Jerusalem, and clepe ye it, for the malice therof is fillid, the wickidnesse therof is foryouun; it hath resseyued of the hond of the Lord double thingis for alle hise synnes."},{"number":3,"verse":"The vois of a crier in desert, Make ye redi the weie of the Lord, make ye riytful the pathis of oure God in wildirnesse."},{"number":4,"verse":"Ech valey schal be enhaunsid, and ech mounteyn and litil hil schal be maad low; and schrewid thingis schulen be in to streiyt thingis, and scharpe thingis schulen be in to pleyn weies."},{"number":5,"verse":"And the glorie of the Lord schal be schewid, and ech man schal se togidere, that the mouth of the Lord hath spoke."},{"number":6,"verse":"The vois of God, seiynge, Crie thou. And Y seide, What schal Y crie? Ech fleisch is hei, and al the glorie therof is as the flour of the feeld."},{"number":7,"verse":"The hei is dried vp, and the flour felle doun, for the spirit of the Lord bleew therynne."},{"number":8,"verse":"Verely the puple is hey; the hey is dried vp, and the flour felle doun; but the word of the Lord dwellith with outen ende."},{"number":9,"verse":"Thou that prechist to Sion, stie on an hiy hil; thou that prechist to Jerusalem, enhaunse thi vois in strengthe; enhaunse thou, nyle thou drede; seie thou to the citees of Juda, Lo! youre God."},{"number":10,"verse":"Lo! the Lord God schal come in strengthe, and his arm schal holde lordschipe; lo! his mede is with hym, and his werk is bifore hym."},{"number":11,"verse":"As a scheepherd he schal fede his flok, he schal gadere lambreen in his arm, and he schal reise in his bosom; he schal bere scheep `with lomb."},{"number":12,"verse":"Who mat watris in a fist, and peiside heuenes with a spanne? Who peiside the heuynesse of the erthe with thre fyngris, and weide mounteyns in a weihe, and litle hillis in a balaunce?"},{"number":13,"verse":"Who helpide the Spirit of the Lord, ether who was his councelour, and schewide to hym?"},{"number":14,"verse":"With whom took he councel, and who lernyde hym, and tauyte hym the path of riytfulnesse, and lernyde hym in kunnyng, and schewyde to him the weie of prudence?"},{"number":15,"verse":"Lo! folkis ben as a drope of a boket, and ben arettid as the tunge of a balaunce; lo!"},{"number":16,"verse":"ylis ben as a litil dust, and the Liban schal not suffice to brenne his sacrifice, and the beestis therof schulen not suffice to brent sacrifice."},{"number":17,"verse":"Alle folkis ben so bifore hym, as if thei ben not; and thei ben rettid as no thing and veyn thing to hym."},{"number":18,"verse":"To whom therfor maden ye God lijk? ether what ymage schulen ye sette to hym?"},{"number":19,"verse":"Whether a smyth schal welle togidere an ymage, ether a gold smyth schal figure it in gold, and a worchere in siluer schal diyte it with platis of siluer?"},{"number":20,"verse":"A wijs crafti man chees a strong tre, and vnable to be rotun; he sekith how he schal ordeyne a symylacre, that schal not be mouyd."},{"number":21,"verse":"Whether ye witen not? whether ye herden not? whether it was not teld to you fro the begynnynge? whether ye vndurstoden not the foundementis of erthe?"},{"number":22,"verse":"Which sittith on the cumpas of erthe, and the dwelleris therof ben as locustis; which stretchith forth heuenes as nouyt, and spredith abrood tho as a tabernacle to dwelle."},{"number":23,"verse":"Which yyueth the sercheris of priuytees, as if thei be not, and made the iugis of erthe as a veyn thing."},{"number":24,"verse":"And sotheli whanne the stok of hem is nether plauntid, nether is sowun, nether is rootid in erthe, he bleew sudenli on hem, and thei drieden vp, and a whirle wynd schal take hem awei as stobil."},{"number":25,"verse":"And to what thing `ye han licned me, and han maad euene? seith the hooli."},{"number":26,"verse":"Reise youre iyen an hiy, and se ye, who made these thingis of nouyt; which ledith out in noumbre the kniythod of tho, and clepith alle bi name, for the multitude of his strengthe, and stalworthnesse, and vertu; nether o residue thing was."},{"number":27,"verse":"Whi seist thou, Jacob, and spekist thou, Israel, My weie is hid fro the Lord, and my doom passide fro my God?"},{"number":28,"verse":"Whether thou knowist not, ether herdist thou not? God, euerlastynge Lord, that made of nouyt the endis of erthe, schal not faile, nether schal trauele, nether enserchyng of his wisdom is."},{"number":29,"verse":"That yyueth vertu to the weeri, and strengthe to hem that ben not, and multiplieth stalworthnesse."},{"number":30,"verse":"Children schulen faile, and schulen trauele, and yonge men schulen falle doun in her sikenesse."},{"number":31,"verse":"But thei that hopen in the Lord, schulen chaunge strengthe, thei schulen take fetheris as eglis; thei schulen renne, and schulen not trauele; thei schulen go, and schulen not faile."}]}