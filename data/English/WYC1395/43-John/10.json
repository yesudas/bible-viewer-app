{"bibleAbbr":"WYC1395","bookName":"John","bookEnglishName":"John","chapterNumber":10,"verses":[{"number":1,"verse":"Treuli, treuli, Y seie to you, he that cometh not in by the dore in to the foold of scheep, but stieth bi another weie, is a nyyt theef and a dai theef."},{"number":2,"verse":"But he that entrith bi the dore, is the scheepherde of the scheep."},{"number":3,"verse":"To this the porter openeth, and the scheep heren his vois, and he clepith his owne scheep bi name, and ledith hem out."},{"number":4,"verse":"And whanne he hath don out his owne scheep, he goith bifor hem, and the scheep suen hym; for thei knowun his vois."},{"number":5,"verse":"But thei suen not an alien, but fleen from hym; for thei han not knowun the vois of aliens."},{"number":6,"verse":"Jhesus seide to hem this prouerbe; but thei knewen not what he spak to hem."},{"number":7,"verse":"Therfor Jhesus seide to hem eftsoone, Treuli, treuli, Y seie to you, that Y am the dore of the scheep."},{"number":8,"verse":"As many as han come, weren nyyt theues and day theues, but the scheep herden not hem."},{"number":9,"verse":"Y am the dore. If ony man schal entre bi me, he schal be sauyd; and he schal go ynne, and schal go out, and he schal fynde lesewis."},{"number":10,"verse":"A nyyt theef cometh not, but that he stele, sle, and leese; and Y cam, that thei han lijf, and haue more plenteousli."},{"number":11,"verse":"I am a good scheepherde; a good scheepherde yyueth his lijf for hise scheep."},{"number":12,"verse":"But an hirid hyne, and that is not the scheepherde, whos ben not the scheep his owne, seeth a wolf comynge, and he leeueth the scheep, and fleeth; and the wolf rauyschith, and disparplith the scheep."},{"number":13,"verse":"And the hirid hyne fleeth, for he is an hirid hyne, and it parteyneth not to hym of the scheep."},{"number":14,"verse":"Y am a good scheepherde, and Y knowe my scheep, and my scheep knowen me."},{"number":15,"verse":"As the fadir hath knowun me, Y knowe the fadir; and Y putte my lijf for my scheep."},{"number":16,"verse":"Y haue othere scheep, that ben not of this foolde, and it bihoueth me to brynge hem togidir, and thei schulen here my vois; and it schal be maad o foolde and o scheepherde."},{"number":17,"verse":"Therfor the fadir loueth me, for Y putte my lijf, that eftsoone Y take it."},{"number":18,"verse":"No man takith it fro me, but Y putte it of my silf. Y haue power to putte it, and Y haue power to take it ayen. This maundement Y haue takun of my fadir."},{"number":19,"verse":"Eft dissencioun was maad among the Jewis for these wordis."},{"number":20,"verse":"And many of hem seiden, He hath a deuel, and maddith; what heren ye hym?"},{"number":21,"verse":"Othere men seiden, These wordis ben not of a man that hath a feend. Whether the deuel may opene the iyen of blynde men?"},{"number":22,"verse":"But the feestis of halewyng of the temple weren maad in Jerusalem, and it was wyntir."},{"number":23,"verse":"And Jhesus walkide in the temple, in the porche of Salomon."},{"number":24,"verse":"Therfor the Jewis camen aboute hym, and seiden to hym, Hou long takist thou awei oure soule? if thou art Crist, seie thou to vs opynli."},{"number":25,"verse":"Jhesus answerde to hem, Y speke to you, and ye bileuen not; the werkis that Y do in the name of my fadir, beren witnessyng of me."},{"number":26,"verse":"But ye bileuen not, for ye ben not of my scheep."},{"number":27,"verse":"My scheep heren my vois, and Y knowe hem, and thei suen me."},{"number":28,"verse":"And Y yyue to hem euerelastynge lijf, and thei schulen not perische with outen ende, and noon schal rauysche hem fro myn hoond."},{"number":29,"verse":"That thing that my fadir yaf to me, is more than alle thingis; and no man may rauysche fro my fadris hoond."},{"number":30,"verse":"Y and the fadir ben oon."},{"number":31,"verse":"The Jewis token vp stoonys, to stoone hym."},{"number":32,"verse":"Jhesus answerde to hem, Y haue schewide to you many good werkis of my fadir, for which werk of hem stonen ye me?"},{"number":33,"verse":"The Jewis answerden to hym, We stoonen thee not of good werk, but of blasfemye, and for thou, sithen thou art a man, makist thi silf God."},{"number":34,"verse":"Jhesus answerde to hem, Whether it is not writun in youre lawe, That Y seide, Ye ben goddis?"},{"number":35,"verse":"Yf he seide that thei weren goddis, to whiche the word of God was maad, and scripture may not be vndon,"},{"number":36,"verse":"thilke that the fadir hath halewid, and hath sent in to the world, ye seien, That `thou blasfemest, for Y seide, Y am Goddis sone?"},{"number":37,"verse":"Yf Y do not the werkis of my fadir, nyle ye bileue to me;"},{"number":38,"verse":"but if Y do, thouy ye wolen not bileue to me, bileue ye to the werkis; that ye knowe and bileue, that the fadir is in me, and Y in the fadir."},{"number":39,"verse":"Therfor thei souyten to take hym, and he wente out of her hondis."},{"number":40,"verse":"And he wente eftsoone ouer Jordan, in to that place where Joon was firste baptisynge, and he dwelte there."},{"number":41,"verse":"And manye camen to hym, and seiden, For Joon dide no myracle;"},{"number":42,"verse":"and alle thingis what euer Joon seide of this, weren sothe. And many bileueden in hym."}]}