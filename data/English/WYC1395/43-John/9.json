{"bibleAbbr":"WYC1395","bookName":"John","bookEnglishName":"John","chapterNumber":9,"verses":[{"number":1,"verse":"And Jhesus passynge, seiy a man blynd fro the birthe."},{"number":2,"verse":"And hise disciplis axiden hym, Maistir, what synnede this man, or hise eldris, that he schulde be borun blynd?"},{"number":3,"verse":"Jhesus answeride, Nether this man synnede, nether hise eldris; but that the werkis of God be schewid in hym."},{"number":4,"verse":"It bihoueth me to worche the werkis of hym that sente me, as longe as the dai is; the nyyt schal come, whanne no man may worche."},{"number":5,"verse":"As longe as Y am in the world, Y am the liyt of the world."},{"number":6,"verse":"Whanne he hadde seid these thingis, he spette in to the erthe, and made cley of the spotil, and anoyntide the cley on hise iyen,"},{"number":7,"verse":"and seide to hym, Go, and be thou waisschun in the watir of Siloe, that is to seie, Sent. Thanne he wente, and waisschide, and cam seynge."},{"number":8,"verse":"And so neiyboris, and thei that hadden seyn him bifor, for he was a beggere, seiden, Whether this is not he, that sat, and beggide?"},{"number":9,"verse":"Othere men seiden, That this it is; othere men seyden, Nai, but he is lijc hym."},{"number":10,"verse":"But he seide, That Y am. Therfor thei seiden to hym, Hou ben thin iyen openyd?"},{"number":11,"verse":"He answerde, Thilke man, that is seid Jhesus, made clei, and anoyntide myn iyen, and seide to me, Go thou to the watre of Siloe, and wassche; and Y wente, and wasschide, and say."},{"number":12,"verse":"And thei seiden to hym, Where is he? He seide, Y woot not."},{"number":13,"verse":"Thei leden hym that was blynd to the Farisees."},{"number":14,"verse":"And it was sabat, whanne Jhesus made cley, and openyde hise iyen."},{"number":15,"verse":"Eft the Farisees axiden hym, hou he hadde seyn. And he seide to hem, He leide to me cley on the iyen; and Y wasschide, and Y se."},{"number":16,"verse":"Therfor summe of the Fariseis seiden, This man is not of God, that kepith not the sabat. Othere men seiden, Hou may a synful man do these signes. And strijf was among hem."},{"number":17,"verse":"Therfor thei seien eftsoone to the blynd man, What seist thou of hym, that openyde thin iyen? And he seide, That he is a prophete."},{"number":18,"verse":"Therfor Jewis bileueden not of hym, that he was blynd, and hadde seyn, til thei clepiden his fadir and modir, that hadde seyn."},{"number":19,"verse":"And thei axiden hem, and seiden, Is this youre sone, which ye seien was borun blynd? hou thanne seeth he now?"},{"number":20,"verse":"His fadir and modir answeriden to hem, and seiden, We witen, that this is oure sone, and that he was borun blynd;"},{"number":21,"verse":"but hou he seeth now, we witen neuer, or who openyde hise iyen, we witen nere; axe ye hym, he hath age, speke he of hym silf."},{"number":22,"verse":"His fader and modir seiden these thingis, for thei dredden the Jewis; for thanne the Jewis hadden conspirid, that if ony man knoulechide hym Crist, he schulde be don out of the synagoge."},{"number":23,"verse":"Therfor his fadir and modir seiden, That he hath age, axe ye hym."},{"number":24,"verse":"Therfor eftsoone thei clepiden the man, that was blynd, and seiden to hym, Yyue thou glorie to God; we witen, that this man is a synnere."},{"number":25,"verse":"Thanne he seide, If he is a synnere, Y woot neuer; o thing Y woot, that whanne Y was blynd, now Y se."},{"number":26,"verse":"Therfor thei seiden to hym, What dide he to thee? hou openyde he thin iyen?"},{"number":27,"verse":"He answerde to hem, Y seide to you now, and ye herden; what wolen ye eftsoone here? whether ye wolen be maad hise discyplis?"},{"number":28,"verse":"Therfor thei cursiden hym, and seiden, Be thou his disciple; we ben disciplis of Moises."},{"number":29,"verse":"We witen, that God spak to Moises; but we knowen not this, of whennus he is."},{"number":30,"verse":"Thilke man answeride, and seide to hem, For in this is a wondurful thing, that ye witen not, of whennus he is, and he hath openyd myn iyen."},{"number":31,"verse":"And we witen, that God herith not synful men, but if ony `man is worschypere of God, and doith his wille, he herith hym."},{"number":32,"verse":"Fro the world it is not herd, that ony man openyde the iyen of a blynd borun man; but this were of God,"},{"number":33,"verse":"he myyt not do ony thing."},{"number":34,"verse":"Thei answeriden, and seiden to hym, Thou art al borun in synnes, and techist thou vs? And thei putten hym out."},{"number":35,"verse":"Jhesus herd, that thei hadden putte hym out; and whanne he hadde founde hym, he seide to hym, Bileuest thou in the sone of God?"},{"number":36,"verse":"He answerde, and seide, Lord, who is he, that Y bileue in hym?"},{"number":37,"verse":"And Jhesus seide to hym, And thou hast seyn him, and he it is, that spekith with thee."},{"number":38,"verse":"And he seide, Lord, Y byleue. And he felle doun, and worschipide hym."},{"number":39,"verse":"Therfore Jhesus seide to hym, Y cam in to this world, `in to doom, that thei that seen not, see, and thei that seen, be maad blynde."},{"number":40,"verse":"And summe of the Faryseis herden, that weren with hym, and thei seiden to hym, Whether we ben blynde?"},{"number":41,"verse":"Jhesus seide to hem, If ye weren blynde, ye schulden not haue synne; but now ye seien, That we seen, youre synne dwellith stille."}]}