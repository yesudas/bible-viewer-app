{"bibleAbbr":"WYC1395","bookName":"John","bookEnglishName":"John","chapterNumber":12,"verses":[{"number":1,"verse":"Therfor Jhesus bifor sixe daies of pask cam to Bethanye, where Lazarus hadde be deed, whom Jhesus reiside."},{"number":2,"verse":"And thei maden to hym a soopere there, and Martha mynystride to hym; and Lazarus was oon of men that saten at the mete with hym."},{"number":3,"verse":"Therfor Marie took a pound of oynement of trewe narde precious, and anoyntide the feet of Jhesu, and wipte hise feet with hir heeris; and the hous was fulfillid of the sauour of the oynement."},{"number":4,"verse":"Therfor Judas Scarioth, oon of hise disciplis, that was to bitraye hym,"},{"number":5,"verse":"seide, Whi is not this oynement seeld for thre hundrid pens, and is youun to nedi men?"},{"number":6,"verse":"But he seide this thing, not for it perteynede to hym of nedi men, but for he was a theef, and he hadde the pursis, and bar tho thingis that weren sent."},{"number":7,"verse":"Therfor Jhesus seide, Suffre ye hir, that in to the day of my biriyng sche kepe that;"},{"number":8,"verse":"for ye schulen euermore haue pore men with you, but ye schulen not euermore haue me."},{"number":9,"verse":"Therfore myche puple of Jewis knew, that Jhesus was there; and thei camen, not oonli for Jhesu, but to se Lazarus, whom he hadde reisid fro deth."},{"number":10,"verse":"But the princis of prestis thouyten to sle Lazarus,"},{"number":11,"verse":"for manye of the Jewis wenten awei for him, and bileueden in Jhesu."},{"number":12,"verse":"But on the morew a myche puple, that cam togidere to the feeste dai, whanne thei hadden herd, that Jhesus cam to Jerusalem,"},{"number":13,"verse":"token braunchis of palmes, and camen forth ayens hym, and crieden, Osanna, blessid is the kyng of Israel, that cometh in the name of the Lord."},{"number":14,"verse":"And Jhesus foond a yonge asse, and sat on hym,"},{"number":15,"verse":"as it is writun, The douytir of Syon, nyle thou drede; lo! thi kyng cometh, sittynge on `an asse fole."},{"number":16,"verse":"Hise disciplis knewen not first these thingis, but whanne Jhesus was glorified, thanne thei hadden mynde, for these thingis weren writun of hym, and these thingis thei diden to hym."},{"number":17,"verse":"Therfor the puple bar witnessyng, that was with hym, whanne he clepide Lazarus fro the graue, and reiside hym fro deth."},{"number":18,"verse":"And therfor the puple cam, and mette with hym, for thei herden that he hadde don this signe."},{"number":19,"verse":"Therfor the Farisees seiden to hem silf, Ye seen, that we profiten no thing; lo! al the world wente aftir hym."},{"number":20,"verse":"And there weren summe hethene men, of hem that hadden come vp to worschipe in the feeste dai."},{"number":21,"verse":"And these camen to Filip, that was of Bethsaida of Galilee, and preieden hym, and seiden, Sire, we wolen se Jhesu."},{"number":22,"verse":"Filip cometh, and seith to Andrew; eft Andrew and Filip seiden to Jhesu."},{"number":23,"verse":"And Jhesus answerde `to hem, and seide, The our cometh, that mannus sone be clarified."},{"number":24,"verse":"Treuli, treuli, Y seie to you, but a corn of whete falle in to the erthe, and be deed, it dwellith aloone;"},{"number":25,"verse":"but if it be deed, it bryngith myche fruyt. He that loueth his lijf, schal leese it; and he that hatith his lijf in this world, kepith it in to euerlastynge lijf."},{"number":26,"verse":"If ony man serue me, sue he me; and where Y am, there my mynystre schal be. If ony man serue me, my fadir schal worschipe hym."},{"number":27,"verse":"Now my soule is troublid, and what schal Y seie? Fadir, saue me fro this our; but therfor Y cam in to this our;"},{"number":28,"verse":"fadir, clarifie thi name. And a vois cam fro heuene, and seide, And Y haue clarified, and eft Y schal clarifie."},{"number":29,"verse":"Therfor the puple that stood, and herde, seide, that `thundur was maad; othere men seide, an aungel spak to hym."},{"number":30,"verse":"Jhesus answerde, and seide, This vois cam not for me, but for you."},{"number":31,"verse":"Now is the doom of the world, now the prince of this world schal be cast out."},{"number":32,"verse":"And if Y schal be enhaunsid fro the erthe, Y schal drawe alle thingis to my silf."},{"number":33,"verse":"And he seide this thing, signifiynge bi what deth he `was to die."},{"number":34,"verse":"And the puple answeride to hym, We han herd of the lawe, that Crist dwellith with outen ende; and hou seist thou, It bihoueth mannys sone to be arerid?"},{"number":35,"verse":"Who is this mannus sone? And thanne Jhesus seith to hem, Yit a litil liyt is in you; walke ye, the while ye han liyt, that derknessis catche you not; he that wandrith in derknessis, woot nere whidur he goith."},{"number":36,"verse":"While ye han liyt, bileue ye in liyt, that ye be the children of liyt. Jhesus spak these thingis, and wente, and hidde hym fro hem."},{"number":37,"verse":"And whanne he hadde don so many myraclis bifor hem, thei bileueden not `in to hym;"},{"number":38,"verse":"that the word of Ysaie, the prophete, schulde be fulfillid, which he seide, Lord, who bileuede to oure heryng, and to whom is the arm of the Lord schewid?"},{"number":39,"verse":"Therfor thei myyten not bileue, for eft Ysaye seide,"},{"number":40,"verse":"He hath blyndid her iyen, and he hath maad hard the herte of hem, that thei se not with iyen, and vndurstonde with herte; and that thei be conuertid, and Y heele hem."},{"number":41,"verse":"Ysaye seide these thingis, whanne he say the glorie of hym, and spak of hym."},{"number":42,"verse":"Netheles `of the pryncis manye bileueden in hym, but for the Farisees thei knowlechiden not, that thei schulden not be put out of the synagoge;"},{"number":43,"verse":"for thei loueden the glorie of men, more than the glorie of God."},{"number":44,"verse":"And Jhesus criede, and seide, He that bileueth in me, bileueth not in me, but in hym that sente me."},{"number":45,"verse":"He that seeth me, seeth hym that sente me."},{"number":46,"verse":"Y liyt cam in to the world, that ech that bileueth in me, dwelle not in derknessis."},{"number":47,"verse":"And if ony man herith my words, and kepith hem, Y deme hym not; for Y cam not, that Y deme the world, but that Y make the world saaf."},{"number":48,"verse":"He that dispisith me, and takith not my wordis, hath hym that schal iuge hym; thilke word that Y haue spokun, schal deme hym in the last dai."},{"number":49,"verse":"For Y haue not spokun of my silf, but thilke fadir that sente me, yaf to me a maundement, what Y schal seie, and what Y schal speke."},{"number":50,"verse":"And Y woot, that his maundement is euerlastynge lijf; therfor tho thingis that Y speke, as the fadir seide to me, so Y speke."}]}