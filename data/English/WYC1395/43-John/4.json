{"bibleAbbr":"WYC1395","bookName":"John","bookEnglishName":"John","chapterNumber":4,"verses":[{"number":1,"verse":"Therfor as Jhesu knew, that the Farisees herden, that Jhesu makith and baptisith mo disciplis than Joon,"},{"number":2,"verse":"thouy Jhesus baptiside not, but hise disciplis, he lefte Judee,"},{"number":3,"verse":"and wente ayen in to Galilee."},{"number":4,"verse":"And it bihofte hym to passe bi Samarie."},{"number":5,"verse":"Therfor Jhesus cam in to a citee of Samarie, that is seid Sicar, bisidis the place, that Jacob yaf to Joseph, his sone."},{"number":6,"verse":"And the welle of Jacob was there; and Jhesus was weri of the iourney, and sat thus vpon the welle. And the our was, as it were the sixte."},{"number":7,"verse":"And a womman cam fro Samarie, to drawe watir. And Jhesus seith to hir, Yyue me drynk."},{"number":8,"verse":"And hise disciplis weren gon in to the citee, to bie mete."},{"number":9,"verse":"Therfor thilke womman of Samarie seith to him, Hou thou, `whanne thou art a Jewe, axist of me drynk, that am a womman of Samarie? for Jewis vsiden not to dele with Samaritans."},{"number":10,"verse":"Jhesus answerde, and seide to hir, If thou wistist the yifte of God, and who `he is, that seith to thee, Yyue me drynk, thou perauenture woldist haue axid of hym, and he schulde haue youun to thee quyk watir."},{"number":11,"verse":"The womman seith to him, Sire, thou hast not where ynne to drawe, and the pit is deep; wherof thanne hast thou quik watir?"},{"number":12,"verse":"Whethir thou art grettere than oure fadir Jacob, that yaf to vs the pit? and he drank therof, and hise sones, and hise beestis."},{"number":13,"verse":"Jhesus answerde, and seide to hir, Eche man that drynkith of this watir, schal thirste efte soone; but he that drynkith of the watir that Y schal yyue hym, schal not thirste with outen ende; but the watir that Y schal yyue hym,"},{"number":14,"verse":"schal be maad in hym a welle `of watir, spryngynge vp in to euerlastynge lijf."},{"number":15,"verse":"The womman seith to hym, Sire, yyue me this watir, that Y thirste not, nether come hidur to drawe."},{"number":16,"verse":"Jhesus seith to hir, Go, clepe thin hosebonde, and come hidir."},{"number":17,"verse":"The womman answerde, and seide, Y haue noon hosebonde. Jhesus seith to hir, Thou seidist wel, That Y haue noon hosebonde;"},{"number":18,"verse":"for thou hast hadde fyue hosebondis, and he that thou hast, is not thin hosebonde. This thing thou seidist sotheli."},{"number":19,"verse":"The womman seith to hym, Lord, Y se, that thou art a prophete."},{"number":20,"verse":"Oure fadris worschipiden in this hil, and ye seien, that at Jerusalem is a place, where it bihoueth to worschipe."},{"number":21,"verse":"Jhesus seith to hir, Womman, bileue thou to me, for the our schal come, whanne nether in this hil, nethir in Jerusalem, ye schulen worschipe the fadir."},{"number":22,"verse":"Ye worschipen that ye knowen not; we worschipen that that we knowen; for helthe is of the Jewis."},{"number":23,"verse":"But the tyme is comun, and now it is, whanne trewe worschiperis schulen worschipe the fadir in spirit and treuthe; for also the fadir sekith suche, that worschipen hym."},{"number":24,"verse":"God is a spirit, and it bihoueth hem that worschipen hym, to worschipe in spirit and treuthe."},{"number":25,"verse":"The womman seith to hym, Y woot that Messias is comun, that is seid Crist; therfor whanne he cometh, he schal telle vs alle thingis."},{"number":26,"verse":"Jhesus seith to hir, Y am he, that spekith with thee."},{"number":27,"verse":"And anoon hise disciplis camen, and wondriden, that he spak with the womman; netheles no man seide to hym, What sekist thou, or, What spekist thou with hir?"},{"number":28,"verse":"Therfor the womman lefte hir watir pot, and wente in to the citee, and seide to tho men,"},{"number":29,"verse":"Come ye, and se ye a man, that seide to me alle thingis that Y haue don; whether he be Crist?"},{"number":30,"verse":"And thei wenten out of the citee, and camen to hym."},{"number":31,"verse":"In the mene while hise disciplis preieden hym, and seiden, Maistir, ete."},{"number":32,"verse":"But he seide to hem, Y haue mete to ete, that ye knowen not."},{"number":33,"verse":"Therfor disciplis seiden togidir, Whether ony man hath brouyt him mete to ete?"},{"number":34,"verse":"Jhesus seith to hem, My mete is, that Y do the wille of hym that sente me, that Y perfourme the werk of hym."},{"number":35,"verse":"Whether ye seien not, that yit foure monethis ben, and rype corn cometh? Lo! Y seie to you, lifte vp youre iyen, and se ye the feeldis, for now thei ben white to repe."},{"number":36,"verse":"And he that repith takith hire, and gaderith fruyt in to euerlastynge lijf; that bothe he that sowith, and he that repith, haue ioye togidere."},{"number":37,"verse":"In this thing is the word trewe, for anothir is that sowith, and anothir that repith."},{"number":38,"verse":"Y sente you to repe, that that ye `haue not trauelid; `othere men han trauelid, and ye han entrid `in to her trauels."},{"number":39,"verse":"And of that citee many Samaritans bileueden in hym, for the word of the womman, that bare witnessyng, That he seide to me alle thingis that Y haue don."},{"number":40,"verse":"Therfor whanne Samaritans camen to hym, thei preieden hym to dwelle there; and he dwelte there twey daies."},{"number":41,"verse":"And many mo bileueden for his word,"},{"number":42,"verse":"and seiden to the womman, That now not for thi speche we bileuen; for we han herd, and we witen, that this is verili the sauyour of the world."},{"number":43,"verse":"And aftir twei daies he wente out fro thennus, and wente in to Galilee."},{"number":44,"verse":"And he bar witnessyng, that a profete in his owne cuntre hath noon onour."},{"number":45,"verse":"Therfor whanne he cam in to Galilee, men of Galilee resseyueden hym, whanne thei hadden seyn alle thingis that he hadde don in Jerusalem in the feeste dai; for also thei hadden comun to the feeste dai."},{"number":46,"verse":"Therfor he cam eftsoone in to the Cane of Galile, where he made the watir wiyn. And `a litil kyng was, whos sone was sijk at Cafarnaum."},{"number":47,"verse":"Whanne this hadde herd, that Jhesu schulde come fro Judee in to Galilee, he wente to hym, and preiede hym, that he schulde come doun, and heele his sone; for he bigan to die."},{"number":48,"verse":"Therfor Jhesus seide to him, But ye se tokenes and grete wondris, ye bileuen not."},{"number":49,"verse":"The litil kyng seith to hym, Lord, come doun, bifor that my sone die."},{"number":50,"verse":"Jhesus seith to hym, Go, thi sone lyueth. The man bileuede to the word, that Jhesus seide to hym, and he wente."},{"number":51,"verse":"And now whanne he cam doun, the seruauntis camen ayens hym, and telden to hym, and seiden, That his sone lyuede."},{"number":52,"verse":"And he axide of hem the our, in which he was amendid. And thei seiden to hym, For yistirdai in the seuenthe our the feuer lefte him."},{"number":53,"verse":"Therfor the fadir knewe, that thilke our it was, in which Jhesus seide to hym, Thi sone lyueth; and he bileuede, and al his hous."},{"number":54,"verse":"Jhesus dide eft this secounde tokene, whanne he cam fro Judee in to Galilee."}]}