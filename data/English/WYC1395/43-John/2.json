{"bibleAbbr":"WYC1395","bookName":"John","bookEnglishName":"John","chapterNumber":2,"verses":[{"number":1,"verse":"And the thridde dai weddyngis weren maad in the Cane of Galilee; and the modir of Jhesu was there."},{"number":2,"verse":"And Jhesus was clepid, and hise disciplis, to the weddyngis."},{"number":3,"verse":"And whanne wijn failide, the modir of Jhesu seide to hym, Thei han not wijn."},{"number":4,"verse":"And Jhesus seith to hir, What to me and to thee, womman? myn our cam not yit."},{"number":5,"verse":"His modir seith to the mynystris, What euere thing he seie to you, do ye."},{"number":6,"verse":"And there weren set `sixe stonun cannes, aftir the clensyng of the Jewis, holdynge ech tweyne ether thre metretis."},{"number":7,"verse":"And Jhesus seith to hem, Fille ye the pottis with watir. And thei filliden hem, vp to the mouth."},{"number":8,"verse":"And Jhesus seide to hem, Drawe ye now, and bere ye to the architriclyn. And thei baren."},{"number":9,"verse":"And whanne the architriclyn hadde tastid the watir maad wiyn, and wiste not wherof it was, but the mynystris wisten that drowen the watir, the architriclyn clepith the spouse,"},{"number":10,"verse":"and seith to hym, Ech man settith first good wiyn, and whanne men ben fulfillid, thanne that that is worse; but thou hast kept the good wiyn `in to this tyme."},{"number":11,"verse":"Jhesus dide this the bigynnyng of signes in the Cane of Galilee, and schewide his glorie; and hise disciplis bileueden in hym."},{"number":12,"verse":"Aftir these thingis he cam doun to Cafarnaum, and his modir, and hise britheren, and hise disciplis; and thei dwelliden `there not many daies."},{"number":13,"verse":"And the pask of Jewis was nyy, and Jhesus wente vp to Jerusalem."},{"number":14,"verse":"And he foond in the temple men sillynge oxun, and scheep, and culueris, and chaungeris sittynge."},{"number":15,"verse":"And whanne he hadde maad as it were a scourge of smale cordis, he droof out alle of the temple, and oxun, and scheep; and he schedde the money of chaungeris, and turnede vpsedoun the boordis."},{"number":16,"verse":"And he seide to hem that selden culueris, Take awei fro hennus these thingis, and nyle ye make the hous of my fadir an hous of marchaundise."},{"number":17,"verse":"And hise disciplis hadden mynde, for it was writun, The feruent loue of thin hous hath etun me."},{"number":18,"verse":"Therfor the Jewis answeriden, and seiden to hym, What token schewist thou to vs, that thou doist these thingis?"},{"number":19,"verse":"Jhesus answerde, and seide to hem, Vndo ye this temple, and in thre daies Y schal reise it."},{"number":20,"verse":"Therfor the Jewis seiden to hym, In fourti and sixe yeer this temple was bildid, and schalt thou in thre daies reise it?"},{"number":21,"verse":"But he seide of the temple of his bodi."},{"number":22,"verse":"Therfor whanne he was risun fro deeth, hise disciplis hadden mynde, that he seide these thingis of his bodi; and thei bileueden to the scripture, and to the word that Jhesus seide."},{"number":23,"verse":"And whanne Jhesus was at Jerusalem in pask, in the feeste dai, many bileueden in his name, seynge his signes that he dide."},{"number":24,"verse":"But Jhesus trowide not hym silf to hem, for he knewe alle men;"},{"number":25,"verse":"and for it was not nede to hym, that ony man schulde bere witnessyng, for he wiste, what was in man."}]}