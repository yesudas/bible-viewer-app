{"bibleAbbr":"WYC1395","bookName":"John","bookEnglishName":"John","chapterNumber":17,"verses":[{"number":1,"verse":"These thingis Jhesus spak, and whanne he hadde cast vp hise iyen in to heuene, he seide, Fadir, the our cometh, clarifie thi sone, that thi sone clarifie thee."},{"number":2,"verse":"As thou hast youun to hym power on ech fleisch, that al thing that thou hast youun to hym, he yyue to hem euerlastynge lijf."},{"number":3,"verse":"And this is euerlastynge lijf, that thei knowe thee very God aloone, and whom thou hast sent, Jhesu Crist."},{"number":4,"verse":"Y haue clarified thee on the erthe, Y haue endid the werk, that thou hast youun to me to do."},{"number":5,"verse":"And now, fadir, clarifie thou me at thi silf, with the clerenesse that Y hadde at thee, bifor the world was maad."},{"number":6,"verse":"Y haue schewid thi name to tho men, whiche thou hast youun to me of the world; thei weren thine, and thou hast youun hem to me, and thei han kept thi word."},{"number":7,"verse":"And now thei han knowun, that alle thingis that thou hast youun to me, ben of thee."},{"number":8,"verse":"For the wordis that thou hast youun to me, Y yaf to hem; and thei han takun, and han knowun verili, that Y wente out fro thee; and thei bileueden, that thou sentist me."},{"number":9,"verse":"Y preie for hem, Y preye not for the world, but for hem that thou hast youun to me, for thei ben thine."},{"number":10,"verse":"And alle my thingis ben thine, and thi thingis ben myne; and Y am clarified in hem."},{"number":11,"verse":"And now Y am not in the world, and these ben in the world, and Y come to thee. Hooli fadir, kepe hem in thi name, whiche thou yauest to me, that thei ben oon, as we ben."},{"number":12,"verse":"While Y was with hem, Y kepte hem in thi name; thilke that thou yauest to me, Y kepte, and noon of hem perischide, but the sone of perdicioun, that the scripture be fulfillid."},{"number":13,"verse":"But now Y come to thee, and Y speke these thingis in the world, that thei haue my ioie fulfillid in hem silf."},{"number":14,"verse":"Y yaf to hem thi word, and the world hadde hem in hate; for thei ben not of the world, as Y am not of the world."},{"number":15,"verse":"Y preye not, that thou take hem awei fro the world, but that thou kepe hem fro yuel."},{"number":16,"verse":"They ben not of the world, as Y am not of the world."},{"number":17,"verse":"Halewe thou hem in treuth; thi word is treuthe."},{"number":18,"verse":"As thou sentist me in to the world, also Y sente hem `in to the world."},{"number":19,"verse":"And Y halewe my silf for hem, that also thei ben halewid in treuthe."},{"number":20,"verse":"And Y preye not oneli for hem, but also for hem that schulden bileue in to me bi the word of hem;"},{"number":21,"verse":"that all ben oon, as thou, fadir, in me, and Y in thee, that also thei in vs be oon; that the world bileue, that thou hast sent me."},{"number":22,"verse":"And Y haue youun to hem the clerenesse, that thou hast youun to me, that thei ben oon,"},{"number":23,"verse":"as we ben oon; Y in hem, and thou in me, that thei be endid in to oon; and that the world knowe, that thou sentist me, and hast loued hem, as thou hast loued also me."},{"number":24,"verse":"Fadir, thei whiche thou yauest to me, Y wole that where Y am, that thei be with me, that thei see my clerenesse, that thou hast youun to me; for thou louedist me bifor the makyng of the world."},{"number":25,"verse":"Fadir, riytfuli the world knew thee not, but Y knew thee, and these knewen, that thou sentist me."},{"number":26,"verse":"And Y haue maad thi name knowun to hem, and schal make knowun; that the loue bi which thou `hast loued me, be in hem, and Y in hem."}]}