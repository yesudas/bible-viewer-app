{"bibleAbbr":"WYC1395","bookName":"John","bookEnglishName":"John","chapterNumber":3,"verses":[{"number":1,"verse":"And there was a man of the Farisees, Nychodeme bi name, a prince of the Jewis."},{"number":2,"verse":"And he cam to Jhesu bi niyt, and seide to hym, Rabi, we witen, that thou art comun fro God maister; for no man may do these signes, that thou doist, but God be with hym."},{"number":3,"verse":"Jhesus answerde, and seide to hym, Treuli, treuli, Y seie to thee, but a man be borun ayen, he may not se the kyngdom of God."},{"number":4,"verse":"Nychodeme seide to hym, Hou may a man be borun, whanne he is eeld? whether he may entre ayen in to his modris wombe, and be borun ayen?"},{"number":5,"verse":"Jhesus answeride, Treuli, treuli, Y seie to thee, but a man be borun ayen of watir, and of the Hooli Goost, he may not entre in to the kyngdom of God."},{"number":6,"verse":"`That that is borun of the fleisch, is fleisch; and `that that is borun of spirit, is spirit."},{"number":7,"verse":"Wondre thou not, for Y seide to thee, It bihoueth you to be borun ayen."},{"number":8,"verse":"The spirit brethith where he wole, and thou herist his vois, but thou wost not, fro whennus he cometh, ne whidir he goith; so is ech man that is borun of the spirit."},{"number":9,"verse":"Nychodeme answeride, and seide to hym, Hou moun these thingis be don?"},{"number":10,"verse":"Jhesus answeride, and seide to hym, Thou art a maister in Israel, and knowist not these thingis?"},{"number":11,"verse":"Treuli, treuli, Y seie to thee, for we speken that that we witen, and we witnessen that that we han seyn, and ye taken not oure witnessyng."},{"number":12,"verse":"If Y haue seid to you ertheli thingis, and ye bileuen not, hou if Y seie to you heueneli thingis, schulen ye bileue?"},{"number":13,"verse":"And no man stieth in to heuene, but he that cam doun fro heuene, mannys sone that is in heuene."},{"number":14,"verse":"And as Moises areride a serpent in desert, so it bihoueth mannys sone to be reisid,"},{"number":15,"verse":"that ech man that bileueth in hym, perische not, but haue euerlastynge lijf."},{"number":16,"verse":"For God louede so the world, that he yaf his `oon bigetun sone, that ech man that bileueth in him perische not, but haue euerlastynge lijf."},{"number":17,"verse":"For God sente not his sone in to the world, that he iuge the world, but that the world be saued bi him."},{"number":18,"verse":"He that bileueth in hym, is not demed; but he that bileueth not, is now demed, for he bileueth not in the name of the `oon bigetun sone of God."},{"number":19,"verse":"And this is the dom, for liyt cam in to the world, and men loueden more derknessis than liyt; for her werkes weren yuele."},{"number":20,"verse":"For ech man that doith yuele, hatith the liyt; and he cometh not to the liyt, that hise werkis be not repreued."},{"number":21,"verse":"But he that doith treuthe, cometh to the liyt, that hise werkis be schewid, that thei ben don in God."},{"number":22,"verse":"Aftir these thingis Jhesus cam, and hise disciplis, in to the loond of Judee, and there he dwellide with hem, and baptiside."},{"number":23,"verse":"And Joon was baptisinge in Ennon, bisidis Salym, for many watris weren there; and thei camen, and weren baptisid."},{"number":24,"verse":"And Joon was not yit sent in to prisoun."},{"number":25,"verse":"Therfor a questioun was maad of Jonys disciplis with the Jewis, of the purificacioun."},{"number":26,"verse":"And thei camen to Joon, and seiden `to hym, Maister, he that was with thee biyonde Jordan, to whom thou hast borun witnessyng, lo! he baptisith, and alle men comen to hym."},{"number":27,"verse":"Joon answerde, and seide, A man may not take ony thing, but it be youun to hym fro heuene."},{"number":28,"verse":"Ye you silf beren witnessyng to me, that Y seide, Y am not Crist, but that Y am sent bifore hym."},{"number":29,"verse":"He that hath a wijf, is the hosebonde; but the freend of the spouse that stondith, and herith hym, ioieth with ioye, for the vois of the spouse. Therfor in this thing my ioye is fulfillid."},{"number":30,"verse":"It bihoueth hym to wexe, but me to be maad lesse."},{"number":31,"verse":"He that cam from aboue, is aboue alle; he that is of the erthe, spekith of the erthe; he that cometh from heuene, is aboue alle."},{"number":32,"verse":"And he witnessith that thing that he hath seie, and herde, and no man takith his witnessing."},{"number":33,"verse":"But he that takith his witnessyng, hath confermyd that God is sothefast."},{"number":34,"verse":"But he whom God hath sent, spekith the wordis of God; for not to mesure God yyueth the spirit."},{"number":35,"verse":"The fadir loueth the sone, and he hath youun alle thingis in his hoond."},{"number":36,"verse":"He that bileueth in the sone, hath euerlastynge lijf; but he that is vnbileueful to the sone, schal not se euerlastynge lijf, but the wraththe of God dwellith on hym."}]}