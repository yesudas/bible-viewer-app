{"bibleAbbr":"WYC1395","bookName":"John","bookEnglishName":"John","chapterNumber":8,"verses":[{"number":1,"verse":"But Jhesus wente in to the mount of Olyuete."},{"number":2,"verse":"And eerli eft he cam in to the temple; and al the puple cam to hym; and he sat, and tauyte hem."},{"number":3,"verse":"And scribis and Fariseis bryngen a womman takun in auoutrye, and thei settiden hir in the myddil,"},{"number":4,"verse":"and seiden to hym, Maystir, this womman is now takun in auoutrie."},{"number":5,"verse":"And in the lawe Moises comaundide vs to stoone suche; therfor what seist thou?"},{"number":6,"verse":"And thei seiden this thing temptynge hym, that thei myyten accuse hym. And Jhesus bowide hym silf doun, and wroot with his fyngur in the erthe."},{"number":7,"verse":"And whanne thei abiden axynge hym, he reiside hym silf, and seide to hem, He of you that is without synne, first caste a stoon in to hir."},{"number":8,"verse":"And eft he bowide hym silf, and wroot in the erthe."},{"number":9,"verse":"And thei herynge these thingis, wenten awei oon aftir anothir, and thei bigunnen fro the eldre men; and Jhesus dwelte aloone, and the womman stondynge in the myddil."},{"number":10,"verse":"And Jhesus reiside hym silf, and seide to hir, Womman, where ben thei that accusiden thee? no man hath dampned thee."},{"number":11,"verse":"Sche seide, No man, Lord. Jhesus seide `to hir, Nethir Y schal dampne thee; go thou, and now aftirward nyle thou synne more."},{"number":12,"verse":"Therfor eft Jhesus spak to hem, and seide, Y am the liyt of the world; he that sueth me, walkith not in derknessis, but schal haue the liyt of lijf."},{"number":13,"verse":"Therfor the Fariseis seiden, Thou berist witnessyng of thi silf; thi witnessyng is not trewe."},{"number":14,"verse":"Jhesus answerde, and seide to hem, And if Y bere witnessyng of my silf, my witnessyng is trewe; for Y woot fro whennus Y cam, and whidur Y go."},{"number":15,"verse":"But ye witen not fro whennus Y cam, ne whidur Y go. For ye demen aftir the fleisch, but Y deme no man;"},{"number":16,"verse":"and if Y deme, my doom is trewe, for Y am not aloone, but Y and the fadir that sente me."},{"number":17,"verse":"And in youre lawe it is writun, that the witnessyng of twei men is trewe."},{"number":18,"verse":"Y am, that bere witnessyng of my silf, and the fadir that sente me, berith witnessyng of me."},{"number":19,"verse":"Therfor thei seiden to hym, Where is thi fadir? Jhesus answeride, Nether ye knowen me, nethir ye knowen my fadir; if ye knewen me, perauenture ye schulden knowe also my fadir."},{"number":20,"verse":"Jhesus spak these wordis in the tresorie, techynge in the temple; and no man took hym, for his our cam not yit."},{"number":21,"verse":"Therfor eft Jhesus seide to hem, Lo! Y go, and ye schulen seke me, and ye schulen die in youre synne; whidur Y go, ye moun not come."},{"number":22,"verse":"Therfor the Jewis seiden, Whether he schal sle hym silf, for he seith, Whidur Y go, ye moun not come ?"},{"number":23,"verse":"And he seide to hem, Ye ben of bynethe, Y am of aboue; ye ben of this world, Y am not of this world."},{"number":24,"verse":"Therfor Y seide to you, that ye schulen die in youre synnes; for if ye bileuen not that Y am, ye schulen die in youre synne."},{"number":25,"verse":"Therfor thei seiden to hym, Who art thou? Jhesus seide to hem, The bigynnyng, which also speke to you."},{"number":26,"verse":"Y haue many thingis to speke, and deme of you, but he that sente me is sothefast; and Y speke in the world these thingis, that Y herde of hym."},{"number":27,"verse":"And thei knewen not, that he clepide his fadir God."},{"number":28,"verse":"Therfor Jhesus seith to hem, Whanne ye han areisid mannus sone, thanne ye schulen knowe, that Y am, and of my silf Y do no thing; but as my fadir tauyte me, Y speke these thingis."},{"number":29,"verse":"And he that sente me is with me, and lefte me not aloone; for Y do euermore tho thingis, that ben plesynge to hym."},{"number":30,"verse":"Whanne he spak these thingis, manye bileueden in hym."},{"number":31,"verse":"Therfor Jhesus seide to the Jewis, that bileueden in hym, If ye dwellen in my word, verili ye schulen be my disciplis;"},{"number":32,"verse":"and ye schulen knowe the treuthe, and the treuthe schal make you fre."},{"number":33,"verse":"Therfor the Jewis answeriden to hym, We ben the seed of Abraham, and we serueden neuere to man; hou seist thou, That ye schulen be fre?"},{"number":34,"verse":"Jhesus answeride to hem, Treuli, treuli, Y seie to you, ech man that doith synne, is seruaunt of synne."},{"number":35,"verse":"And the seruaunt dwellith not in the hows with outen ende, but the sone dwellith with outen ende."},{"number":36,"verse":"Therfor if the sone make you fre, verili ye schulen be fre."},{"number":37,"verse":"Y woot that ye ben Abrahams sones, but ye seken to sle me, for my word takith not in you."},{"number":38,"verse":"Y speke tho thingis, that Y say at my fadir; and ye doen tho thingis, that ye sayn at youre fadir."},{"number":39,"verse":"Thei answerden, and seiden to hym, Abraham is oure fadir. Jhesus seith to hem, If ye ben the sones of Abraham, do ye the werkis of Abraham."},{"number":40,"verse":"But now ye seken to sle `me, a man that haue spoken to you treuthe, that Y herde of God; Abraham dide not this thing."},{"number":41,"verse":"Ye doen the werkis of youre fadir. Therfor thei seiden to hym, We ben not borun of fornycacioun; we han o fadir, God."},{"number":42,"verse":"But Jhesus seith to hem, If God were youre fadir, sotheli ye schulden loue me; for Y passide forth of God, and cam; for nether Y cam of my silf, but he sente me."},{"number":43,"verse":"Whi knowen ye not my speche? for ye moun not here my word."},{"number":44,"verse":"Ye ben of the fadir, the deuel, and ye wolen do the desyris of youre fadir. He was a mansleere fro the bigynnyng, and he stood not in treuthe; for treuthe is not in hym. Whanne he spekith lesyng, he spekith of his owne; for he is a liere, and fadir of it."},{"number":45,"verse":"But for Y seie treuthe, ye bileuen not to me."},{"number":46,"verse":"Who of you schal repreue me of synne? if Y sey treuthe, whi bileuen ye not to me?"},{"number":47,"verse":"He that is of God, herith the wordis of God; therfor ye heren not, for ye ben not of God."},{"number":48,"verse":"Therfor the Jewis answeriden, and seiden, Whether we seien not wel, that thou art a Samaritan, and hast a deuel?"},{"number":49,"verse":"Jhesus answerde, and seide, Y haue not a deuel, but Y onoure my fadir, and ye han vnhonourid me."},{"number":50,"verse":"For Y seke not my glorye; there is he, that sekith, and demeth."},{"number":51,"verse":"Treuli, treuli, Y seie to you, if ony man kepe my word, he schal not taste deth with outen ende."},{"number":52,"verse":"Therfor the Jewis seiden, Now we han knowun, that thou hast a deuel. Abraham is deed, and the prophetis, and thou seist, If ony man kepe my word, he schal not taste deth withouten ende."},{"number":53,"verse":"Whether thou art grettere than oure fader Abraham, that is deed, and the prophetis ben deed; whom makist thou thi silf?"},{"number":54,"verse":"Jhesus answeride, If Y glorifie my silf, my glorie is nouyt; my fadir, is that glorifieth me, whom ye seien, that he is youre God."},{"number":55,"verse":"And ye han not knowun hym, but Y haue knowun hym; and if Y seie that Y knowe hym not, Y schal be a liere lich to you; but Y knowe hym, and Y kepe his word."},{"number":56,"verse":"Abraham, youre fadir, gladide to se my dai; and he saiy, and ioyede."},{"number":57,"verse":"Thanne the Jewis seiden to hym, Thou hast not yit fifti yeer, and hast thou seien Abraham?"},{"number":58,"verse":"Therfor Jhesus seide to hem, Treuli, treuli, Y seie to you, bifor that Abraham schulde be, Y am."},{"number":59,"verse":"Therfor thei token stonys, to caste to hym; but Jhesus hidde hym, and wente out of the temple."}]}