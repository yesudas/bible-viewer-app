{"bibleAbbr":"WYC1395","bookName":"Genesis","bookEnglishName":"Genesis","chapterNumber":8,"verses":[{"number":1,"verse":"Forsothe the Lord hadde mynde of Noe, and of alle lyuynge beestis, and of alle werk beestis, that weren with hym in the schip; and brouyte a wynd on the erthe."},{"number":2,"verse":"And watris weren decreessid, and the wellis of the see weren closid, and the wyndowis of heuene weren closid, and reynes of heuene weren ceessid."},{"number":3,"verse":"And watrys turneden ayen fro erthe, and yeden ayen, and bigunnen to be decreessid aftir an hundrid and fifti daies."},{"number":4,"verse":"And the schip restide in the seuenthe monthe, in the seuene and twentithe dai of the monthe, on the hillis of Armenye."},{"number":5,"verse":"And sotheli the watrys yeden and decresiden til to the tenthe monethe, for in the tenthe monethe, in the firste dai of the monethe, the coppis of hillis apperiden."},{"number":6,"verse":"And whanne fourti daies weren passid, Noe openyde the wyndow of the schip which he hadde maad, and sente out a crowe,"},{"number":7,"verse":"which yede out, and turnede not ayen til the watris weren dried on erthe. Also Noe sente out a culuer aftir hym, to se if the watris hadden ceessid thanne on the face of erthe;"},{"number":8,"verse":"(OMITTED TEXT)"},{"number":9,"verse":"and whanne the culuer foond not where hir foot schulde reste, sche turnede ayen to hym in to the schip, for the watris weren on al erthe; and Noe helde forth his hoond, and brouyte the culuer takun in to the schip."},{"number":10,"verse":"Sotheli whanne othere seuene daies weren abedun aftirward, eft he leet out a culuer fro the schip;"},{"number":11,"verse":"and sche cam to hym at euentid, and bare in hir mouth a braunche of olyue tre with greene leeuys. Therfor Noe vndirstood that the watris hadden ceessid on erthe;"},{"number":12,"verse":"and neuerthelesse he abood seuene othere daies, and sente out a culuer, which turnede `no more ayen to hym."},{"number":13,"verse":"Therfor in the sixe hundrid and o yeer of the lijf of Noe, in the firste monethe, in the firste day of the monethe, watris weren decreessid on erthe; and Noe openede the roof of the schip, and bihelde and seiy that the face of the erthe was dried."},{"number":14,"verse":"In the secunde monethe, in the seuene and twentithe dai of the monethe, the erthe was maad drie."},{"number":15,"verse":"Sotheli the Lord spak to Noe;"},{"number":16,"verse":"and seide, Go out of the schip, thou, and thi wijf, thi sones, and the wyues of thi sones with thee;"},{"number":17,"verse":"and lede out with thee alle lyuynge beestis that ben at thee of ech fleisch, as wel in volatilis as in vnresonable beestis, and alle `reptils that crepen on erthe; and entre ye on the erthe, encreesse ye, and be ye multiplied on erthe."},{"number":18,"verse":"Therfor Noe yede out, and hise sones, and his wijf, and the wyues of hise sones with hym;"},{"number":19,"verse":"but also alle lyuynge beestis, and werk beestis, and `reptils that crepen on erthe, bi her kynde, yeden out of the schip."},{"number":20,"verse":"Forsothe Noe bildide an auter to the Lord, and he took of alle clene beestis and briddis, and offride brent sacrifices on the auter."},{"number":21,"verse":"And the Lord sauerede the odour of swetnesse, and seide to hym, Y schal no more curse the erthe for men, for the wit and thouyt of mannus herte ben redi in to yuel fro yong wexynge age; therfor Y schal no more smyte ech lyuynge soule as Y dide;"},{"number":22,"verse":"in alle the daies of erthe, seed and ripe corn, coold and heete, somer and wyntir, nyyt and dai, shulen not reste."}]}