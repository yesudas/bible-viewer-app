{"bibleAbbr":"WYC1395","bookName":"Genesis","bookEnglishName":"Genesis","chapterNumber":16,"verses":[{"number":1,"verse":"Therfor Sarai, wijf of Abram, hadde not gendrid fre children; but sche hadde a seruauntesse of Egipt, Agar bi name, and seide to hir hosebonde, Lo!"},{"number":2,"verse":"the Lord hath closid me, that Y schulde not bere child; entre thou to my seruauntesse, if in hap Y schal take children, nameli of hir. And whanne he assentide to hir preiynge, sche took Agar Egipcian,"},{"number":3,"verse":"hir seruauntesse, after ten yeer aftir that thei begunne to enhabite in the lond of Chanaan, and sche yaf Agar wiif to hir hosebonde."},{"number":4,"verse":"And Abram entride to Agar; and Agar seiy that sche hadde conseyued, and sche dispiside hir ladi."},{"number":5,"verse":"And Saray seide to Abram, Thou doist wickidli ayens me; I yaf my seruauntesse in to thi bosum, which seeth, that sche conseyuede, and dispisith me; the Lord deme betwixe me and thee."},{"number":6,"verse":"And Abram answerde and seide to hir, Lo! thi seruauntesse is in thin hond; vse thou hir as `it likith. Therfor for Sarai turmentide hir, sche fledde awei."},{"number":7,"verse":"And whanne the aungel of the Lord hadde founde hir bisidis a welle of watir in wildernesse, which welle is in the weie of Sur in deseert,"},{"number":8,"verse":"he seide to hir, Fro whennus comest thou Agar, the seruauntesse of Sarai, and whidur goist thou? Which answerde, Y fle fro the face of Sarai my ladi."},{"number":9,"verse":"And the aungel of the Lord seide to hir, Turne thou ayen to thi ladi, and be thou mekid vndur hir hondis."},{"number":10,"verse":"And eft he seide, Y multipliynge schal multiplie thi seed, and it schal not be noumbrid for multitude."},{"number":11,"verse":"And aftirward he seide, Lo! thou hast conseyued, and thou schalt bere a sone, and thou schalt clepe his name Ismael, for the Lord hath herd thi turment;"},{"number":12,"verse":"this schal be a wielde man; his hond schal be ayens alle men, and the hondis of alle men schulen be ayens him; and he schal sette tabernaclis euene ayens alle his britheren."},{"number":13,"verse":"Forsothe Agar clepide the name of the Lord that spak to hir, Thou God that seiyest me; for sche seide, Forsothe here Y seiy the hynderere thingis of him that siy me."},{"number":14,"verse":"Therfor sche clepide thilke pit, the pit of hym that lyueth and seeth me; thilk pit is bitwixe Cades and Barad."},{"number":15,"verse":"And Agar childide a sone to Abram, which clepide his name Ismael."},{"number":16,"verse":"Abram was of `eiyti yeere and sixe, whanne Agar childide Ysmael to hym."}]}