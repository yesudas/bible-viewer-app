{"bibleAbbr":"WYC1395","bookName":"Genesis","bookEnglishName":"Genesis","chapterNumber":39,"verses":[{"number":1,"verse":"Therfor Joseph was led in to Egipt, and Putifar, `chast and onest seruaunt of Farao, prince of the oost, a man of Egipt, bouyte hym of the hondis of Ismaelitis, of which he was brouyt."},{"number":2,"verse":"And the Lord was with hym, and he was a man doynge with prosperite in alle thingis. And Joseph dwellide in `the hows of his lord,"},{"number":3,"verse":"which knew best that the Lord was with Joseph, and that alle thingis whiche he dide, weren dressid of the Lord in `the hond of hym."},{"number":4,"verse":"And Joseph foond grace bifor his lord, and `mynystride to hym, of whom Joseph was maad souereyn of alle thingis, and gouernede the hows bitaken to hym, and alle thingis that weren bitakun to hym."},{"number":5,"verse":"And the Lord blesside the `hows of Egipcian for Joseph, and multipliede al his catel, as wel in howsis as in feeldis;"},{"number":6,"verse":"nether he knew ony other thing no but `breed which he eet. Forsothe Joseph was fair in face, and schapli in siyt."},{"number":7,"verse":"And so aftir many daies the ladi castide hir iyen in to Joseph, and seide, Slepe thou with me;"},{"number":8,"verse":"which assentide not to the vnleueful werk, and seide to hir, Lo! while alle thingis ben bitakun to me, my lord woot not what he hath in his hows,"},{"number":9,"verse":"nether ony thing is, which is not in my power, ether which `he hath not bitake to me, outakun thee, which art his wijf; how therfor may Y do this yuel, and do synne ayens my lord?"},{"number":10,"verse":"Thei spaken siche wordis `bi alle daies, and the womman was diseseful to the yong waxynge man, and he forsook auoutrie."},{"number":11,"verse":"Forsothe it bifelde in a dai, that Joseph entride in to the hows, and dide sum werk with out witnessis."},{"number":12,"verse":"And sche took `the hem of his clooth, and sche seide, Slepe thou with me; and he lefte the mentil in hir hoond, and he fledde, and yede out."},{"number":13,"verse":"And whanne the womman hadde seyn the clooth in hir hondis, and that sche was dispisid,"},{"number":14,"verse":"sche clepide to hir the men of hir hows, and seide to hem, Lo! my lord hath brouyt in an Ebrew man, that he schulde scorn vs; he entride to me to do leccherie with me, and whanne Y criede, and he herde my vois,"},{"number":15,"verse":"he lefte the mentil which Y helde, and he fledde out."},{"number":16,"verse":"Therfor in to the preuyng of trouthe, sche schewide the mantil, holdun to the hosebonde turnynge ayen hoom."},{"number":17,"verse":"And she seide, The Ebrew seruaunt, whom thou brouytist, entride to me to scorne me; and whanne he siy me crye,"},{"number":18,"verse":"he lefte the mentil which Y helde, and he fledde out."},{"number":19,"verse":"And whanne these thingis weren herd, the lord bileuyde ouer myche to the wordis of the wijf, and was ful wrooth;"},{"number":20,"verse":"and he bitook Joseph in to prisoun, where the bounden men of the kyng weren kept, and he was closid there."},{"number":21,"verse":"Forsothe the Lord was with Joseph, and hadde mercy on hym, and yaf grace to hym in the siyt of the prince of the prisoun,"},{"number":22,"verse":"which bitook in the hond of Joseph alle prisoneris that weren holdun in kepyng, and what euer thing was doon, it was vndur Joseph, nethir the prince knewe ony thing,"},{"number":23,"verse":"for alle thingis weren bitakun to Joseph; for the Lord was with hym, and dresside alle his werkis."}]}