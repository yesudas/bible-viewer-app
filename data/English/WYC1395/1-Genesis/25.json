{"bibleAbbr":"WYC1395","bookName":"Genesis","bookEnglishName":"Genesis","chapterNumber":25,"verses":[{"number":1,"verse":"Forsothe Abraham weddide another wijf, Ceture bi name,"},{"number":2,"verse":"which childide to him Samram, and Jexan, and Madan, and Madian, and Jesboth, and Sue."},{"number":3,"verse":"Also Jexan gendride Saba and Dadan. Forsothe the sones of Dadan weren Asurym, and Lathusym, and Laomym."},{"number":4,"verse":"And sotheli of Madian was borun Efa, and Ofer, and Enoth, and Abida, and Heldaa; alle these weren the sones of Cethure."},{"number":5,"verse":"And Abraham yaf alle thingis whiche he hadde in possessioun to Isaac;"},{"number":6,"verse":"sotheli he yaf yiftis to the sones of concubyns; and Abraham, while he lyuede yit, departide hem fro Ysaac, his sone, to the eest coost."},{"number":7,"verse":"Forsothe the daies of lijf of Abraham weren an hundrid and `fyue and seuenti yeer;"},{"number":8,"verse":"and he failide, and diede in good eelde, and of greet age, and ful of daies, and he was gaderid to his puple."},{"number":9,"verse":"And Ysaac and Ismael, his sones, birieden him in the double denne, which is set in the feeld of Efron, sone of Seor Ethei,"},{"number":10,"verse":"euene ayens Mambre, which denne he bouyte of the sones of Heth; and he was biried there, and Sare his wijf."},{"number":11,"verse":"And aftir the deeth of Abraham God blesside Isaac his sone, which dwellide bisidis the pit bi name of hym that lyueth and seeth."},{"number":12,"verse":"These ben the generaciouns of Ismael, sone of Abraham, whom Agar Egipcian, seruauntesse of Sare, childide to Abraham;"},{"number":13,"verse":"and these ben the names of the sones of Ismael, in her names and generaciouns. The firste gendride of Ismael was Nabaioth, aftirward Cedar, and Abdeel, and Mabsan,"},{"number":14,"verse":"and Masma, and Duma, and Massa,"},{"number":15,"verse":"and Adad, and Thema, and Ithur, and Nafir, and Cedma."},{"number":16,"verse":"These weren the sones of Ismael, and these weren names by castels and townes of hem, twelue princes of her lynagis."},{"number":17,"verse":"And the yeeris of lijf of Ismael weren maad an hundrid and seuene and thretti, and he failide, and diede, and was put to his puple."},{"number":18,"verse":"Forsothe he enhabitide fro Euila til to Sur, that biholdith Egipt, as me entrith in to Assiriens; he diede bifore alle his britheren."},{"number":19,"verse":"Also these ben the generaciouns of Ysaac sone of Abraham. Abraham gendride Isaac,"},{"number":20,"verse":"and whanne Isaac was of fourti yeer, he weddide a wijf, Rebecca, douyter of Batuel, of Sirie of Mesopotanye, the sistir of Laban."},{"number":21,"verse":"And Isaac bisouyte the Lord for his wijf, for sche was bareyn; and the Lord herde him, and yaf conseiuyng to Rebecca."},{"number":22,"verse":"But the litle children weren hurtlid togidre in hir wombe; and sche seide, If it was so to comynge to me, what nede was it to conseyue? And sche yede and axide counsel of the Lord,"},{"number":23,"verse":"which answerde, and seide, Twei folkis ben in thi wombe, and twei puplis schulen be departid fro thi wombe, and a puple schal ouercome a puple, and the more schal serue the lesse."},{"number":24,"verse":"Thanne the tyme of childberyng cam, and lo! twei children weren foundun in hir wombe."},{"number":25,"verse":"He that yede out first was reed, and al rouy in the manere of a skyn; and his name was clepid Esau."},{"number":26,"verse":"Anoon the tothir yede out, and helde with the hond the heele of the brother; and therfore he clepide him Jacob. Isaac was sixti yeer eeld, whanne the litle children weren borun."},{"number":27,"verse":"And whanne thei weren woxun, Esau was maad a man kunnynge of huntyng, and a man erthe tilier; forsothe Jacob was a symple man, and dwellide in tabernaclis."},{"number":28,"verse":"Isaac louyde Esau, for he eet of the huntyng of Esau; and Rebecca louyde Jacob."},{"number":29,"verse":"Sotheli Jacob sethide potage; and whanne Esau cam weri fro the feld,"},{"number":30,"verse":"he seide to Jacob, Yyue thou to me of this reed sething, for Y am ful weri; for which cause his name was clepid Edom."},{"number":31,"verse":"And Jacob seide to him, Sille to me the riyt of the first gendrid childe."},{"number":32,"verse":"He answerde, Lo! Y die, what schulen the firste gendrid thingis profite to me?"},{"number":33,"verse":"Jacob seide, therfor swere thou to me. Therfor Esau swoor, and selde the firste gendrid thingis."},{"number":34,"verse":"And so whanne he hadde take breed and potage, Esau eet and drank, and yede forth, and chargide litil that he hadde seld the riyt of the firste gendrid child."}]}