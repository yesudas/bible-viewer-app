{"bibleAbbr":"WYC1395","bookName":"Hosea","bookEnglishName":"Hosea","chapterNumber":12,"verses":[{"number":1,"verse":"Effraym fedith wynd, and sueth heete. Al dai he multiplieth leesyng, and distriyng; and he made boond of pees with Assiriens, and bar oile in to Egipt."},{"number":2,"verse":"Therfor the doom of the Lord is with Juda, and visityng is on Jacob; bi the weies of hym, and bi the fyndyngis of hym he schal yelde to hym."},{"number":3,"verse":"In the wombe he supplauntide his brother, and in his strengthe he was dressid with the aungel."},{"number":4,"verse":"And he was strong to the aungel, and was coumfortid; he wepte, and preiede hym; in Bethel he foond hym, and there he spak with vs."},{"number":5,"verse":"And the Lord God of oostis, the Lord, is the memorial of hym."},{"number":6,"verse":"And thou schalt turne to thi God. Kepe thou merci and doom, and hope thou euere in thi God."},{"number":7,"verse":"Chanaan louyde fals caleng, a gileful balaunce in his hond."},{"number":8,"verse":"And Effraym seide, Netheles Y am maad riche, Y haue founde an idol to me; alle my trauelis schulen not fynde to me the wickidnesse, whiche Y synnede."},{"number":9,"verse":"And Y am thi Lord God fro the lond of Egipt; yit Y schal make thee to sitte in tabernaclis, as in the daies of feeste."},{"number":10,"verse":"And Y spak bi profetis, and Y multiplied profesie, and Y was licned in the hond of profetis."},{"number":11,"verse":"If Galaad worschipith an idol, therfor thei erren in veyn offryng to oxis in Galgal; for whi and the auteris of hem schulen be as heepis on the forewis of the feeld."},{"number":12,"verse":"Jacob fledde in to the cuntrei of Sirie, and Israel seruyde for a wijf, and seruyde, ether kepte, for a wijf."},{"number":13,"verse":"But bi a profete the Lord ledde Israel out of Egipt, and bi a profete he was kept."},{"number":14,"verse":"Effraym terride me to wrathfulnesse in hise bitternessis, and the blood of hym schal come on hym; and his Lord schal restore to hym the schenschipe of him."}]}