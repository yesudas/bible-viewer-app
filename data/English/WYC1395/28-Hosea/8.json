{"bibleAbbr":"WYC1395","bookName":"Hosea","bookEnglishName":"Hosea","chapterNumber":8,"verses":[{"number":1,"verse":"A trumpe be in thi throte, as an egle on the hous of the Lord; for that that thei yeden ouer my boond of pees, and braken my lawe."},{"number":2,"verse":"Thei clepiden me to helpe, A! my God, we Israel han knowe thee."},{"number":3,"verse":"Israel hath cast awei good, the enemye schal pursue hym."},{"number":4,"verse":"Thei regnyden, and not of me; thei weren princes, and Y knew not. Thei maden her gold and siluer idols to hem, that thei schulden perische."},{"number":5,"verse":"A! Samarie, thi calf is cast awei; my strong veniaunce is wrooth ayens hem. Hou long moun thei not be clensid?"},{"number":6,"verse":"for also it is of Israel. A crafti man made it, and it is not god; for the calf of Samarie schal be in to webbis of ireyns."},{"number":7,"verse":"For thei schulen sowe wynd, and thei schulen repe whirlewynd. A stalke stondynge is not in hem, the seed schal not make mele; that if also it makith mele, aliens schulen ete it."},{"number":8,"verse":"Israel is deuouryd; now Israel is maad as an vnclene vessel among naciouns,"},{"number":9,"verse":"for thei stieden to Assur. Effraym is a wielde asse, solitarie to hym silf. Thei yauen yiftis to louyeris;"},{"number":10,"verse":"but also with meede thei hiriden naciouns. Now Y schal gadere hem togidere, and thei schulen reste a litil fro birthun of the kyng and of princes."},{"number":11,"verse":"For Efraym multipliede auteris to do synne, auteris weren maad to hym in to trespas."},{"number":12,"verse":"Y schal write to hem my many fold lawis, that ben arettid as alien lawis."},{"number":13,"verse":"Thei schulen brynge sacrifices, thei shulen offre, and ete fleischis; and the Lord schal not resseyue tho. Now he schal haue mynde on the wickidnessis of hem, and he schal visite the synnes of hem; thei schulen turne in to Egipt."},{"number":14,"verse":"And Israel foryat his makere, and bildide templis to idols, and Judas multipliede stronge citees; and Y schal sende fier in to the citees of hym, and it schal deuoure the housis of hym."}]}