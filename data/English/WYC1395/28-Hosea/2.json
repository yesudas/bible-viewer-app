{"bibleAbbr":"WYC1395","bookName":"Hosea","bookEnglishName":"Hosea","chapterNumber":2,"verses":[{"number":1,"verse":"Sei ye to youre britheren, Thei ben my puple; and to youre sister that hath gete merci,"},{"number":2,"verse":"Deme ye youre modir, deme ye, for sche is not my wijf, and Y am not hir hosebonde. Do sche awey hir fornicaciouns fro hir face, and hir auowtries fro the myddis of hir brestis;"},{"number":3,"verse":"lest perauenture Y spuyle hir nakid, and sette hir nakid bi the dai of hir natyuyte. And Y schal sette hir as a wildirnesse, and Y schal ordeyne hir as a lond with out weie, and Y schal sle hir in thirst."},{"number":4,"verse":"And Y schal not haue merci on the sones of hir, for thei ben sones of fornicaciouns;"},{"number":5,"verse":"for the modir of hem dide fornicacioun, sche is schent that conseyuede hem, for sche seide, Y schal go after my louyeris that yeuen looues to me, and my watris, and my wolle, and my flex, and myn oile, and my drynke."},{"number":6,"verse":"For this thing lo! Y schal hegge thi weie with thornes, and Y schal hegge it with a wal, and sche schal not fynde hir pathis."},{"number":7,"verse":"And sche schal sue hir louyeris, and schal not take hem, and sche schal seke hem, and schal not fynde; and sche schal seie, Y schal go, and turne ayen to my formere hosebonde, for it was wel to me thanne more than now."},{"number":8,"verse":"And this Jerusalem wiste not, that Y yaf to hir wheete, wyn, and oile; and Y multiplied siluer and gold to hir, whiche thei maden to Baal."},{"number":9,"verse":"Therfor Y schal turne, and take my wheete in his tyme, and my wiyn in his tyme; and Y schal delyuere my wolle, and my flex, bi which thei hiliden the schenschipe therof."},{"number":10,"verse":"And now Y schal schewe the foli of hir bifore the iyen of hir louyeris, and a man schal not delyuere hir fro myn hond;"},{"number":11,"verse":"and Y schal make to ceesse al the ioye therof, the solempnyte therof, the neomenye therof, the sabat therof, and alle the feeste tymes therof."},{"number":12,"verse":"And Y schal distrie the vyner therof, of whiche sche seide, These ben myn hiris, whiche my louyeris yauen to me; and Y schal sette it in to a forest, and a beeste of the feeld schal ete it."},{"number":13,"verse":"And Y schal visite on it the daies of Baalym, in whiche it brente encense, and was ourned with hir eere ryng, and hir broche, and yede after hir louyeris, and foryat me, seith the Lord."},{"number":14,"verse":"For this thing lo! Y schal yyue mylk to it, and Y schal brynge it in to wildirnesse, and Y schal speke to the herte therof."},{"number":15,"verse":"And Y schal yyue to it vyn tilieris therof of the same place, and the valei of Achar, that is, of disturblyng, for to opene hope. And it schal synge there bi the daies of hir yongthe, and bi the daies of hir stiyng fro the lond of Egipt."},{"number":16,"verse":"And it schal be in that dai, seith the Lord, sche schal clepe me Myn hosebonde, and sche schal no more clepe me Baalym;"},{"number":17,"verse":"and Y schal take awei the names of Baalym fro hir mouth, and sche schal no more haue mynde of the name of tho."},{"number":18,"verse":"And Y schal smyte to hem a boond of pees in that dai with the beeste of the feeld, and with the brid of the eir, and with the crepynge beeste of erthe. And Y schal al to-breke bowe, and swerd, and batel fro erthe; and Y schal make hem to slepe tristili."},{"number":19,"verse":"And Y schal spouse thee to me withouten ende; and Y schal spouse thee to me in riytfulnesse, and in dom, and in merci, and in merciful doyngis."},{"number":20,"verse":"And Y schal spouse thee to me in feith; and thou schalt wite, that Y am the Lord."},{"number":21,"verse":"And it schal be, in that dai Y schal here, seith the Lord, and Y schal here heuenes, and tho schulen here the erthe;"},{"number":22,"verse":"and the erthe schal here wheete, and wyn, and oile, and these schulen here Jesrael."},{"number":23,"verse":"And Y schal sowe it to me in to a lond, and Y schal haue merci on it that was with out merci. (24)And Y schal seie to that, that is not my puple, Thou art my puple, and it schal seie, Thou art my God."}]}