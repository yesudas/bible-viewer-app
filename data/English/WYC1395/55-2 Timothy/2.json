{"bibleAbbr":"WYC1395","bookName":"2 Timothy","bookEnglishName":"2 Timothy","chapterNumber":2,"verses":[{"number":1,"verse":"Therfor thou, my sone, be coumfortid in grace that is in Crist Jhesu."},{"number":2,"verse":"And what thingis thou hast herd of me bi many witnessis, bitake thou these to feithful men, whiche schulen `be also able to teche othere men."},{"number":3,"verse":"Trauele thou as a good knyyt of Crist Jhesu."},{"number":4,"verse":"No man holdinge knyythod to God, wlappith hym silf with worldli nedis, that he plese to hym, to whom he hath preuyd hym silf."},{"number":5,"verse":"For he that fiytith in a batel, schal not be corowned, but he fiyte lawfuli."},{"number":6,"verse":"It bihoueth an erthetiliere to resseyue first of the fruytis."},{"number":7,"verse":"Vndurstonde thou what thingis Y seie. For the Lord schal yyue to thee vndurstonding in alle thingis."},{"number":8,"verse":"Be thou myndeful that the Lord Jhesu Crist of the seed of Dauid hath rise ayen fro deth,"},{"number":9,"verse":"aftir my gospel, in which Y trauele `til to boondis, as worching yuele, but the word of God is not boundun."},{"number":10,"verse":"Therfor Y suffre alle thingis for the chosun, that also thei gete the heelthe, that is in Crist Jhesu, with heuenli glorie."},{"number":11,"verse":"A trewe word, that if we ben deed togidere, also we schulen liue togidere;"},{"number":12,"verse":"if we suffren, we schulen regne togidere; if we denyen, he schal denye vs;"},{"number":13,"verse":"if we bileuen not, he dwellith feithful, he mai not denye hym silf."},{"number":14,"verse":"Teche thou these thingis, witnessinge bifore God. Nyle thou stryue in wordis; for to no thing it is profitable, but to the subuerting of men that heren."},{"number":15,"verse":"Bisili kepe to yyue thi silf a preued preisable werkman to God, with oute schame, riytli tretinge the word of treuthe."},{"number":16,"verse":"But eschewe thou vnhooli and veyn spechis, for whi tho profiten myche to vnfeithfulnesse,"},{"number":17,"verse":"and the word of hem crepith as a canker. Of whiche Filete is, and Ymeneus,"},{"number":18,"verse":"whiche felden doun fro the treuthe, seiynge that the rising ayen is now doon, and thei subuertiden the feith of summen."},{"number":19,"verse":"But the sad foundement of God stondith, hauynge this marke, The Lord knowith whiche ben hise, and, Ech man that nameth the name of the Lord, departith fro wickidnesse."},{"number":20,"verse":"But in a greet hous ben not oneli vessels of gold and of siluer, but also of tree and of erthe; and so summen ben in to onour, and summe in to dispit."},{"number":21,"verse":"Therfor if ony man clensith hym silf fro these, he schal be a vessel halewid in to onour, and profitable to the Lord, redi to al good werk."},{"number":22,"verse":"And fle thou desiris of yongthe, but sue thou riytwisnesse, feith, charite, pees, with hem that inwardli clepen the Lord of a clene herte."},{"number":23,"verse":"And eschewe thou foltische questiouns, and without kunnyng, wytynge that tho gendren chidyngis."},{"number":24,"verse":"But it bihoueth the seruaunt of the Lord to chide not; but to be mylde to alle men, able to teche,"},{"number":25,"verse":"paciente, with temperaunce repreuynge hem that ayenstonden the treuthe, that sum tyme God yyue to hem forthenkyng, that thei knowen the treuthe,"},{"number":26,"verse":"and that thei rise ayen fro the snares of the deuel, of whom thei ben holdun prisoneris at his wille."}]}