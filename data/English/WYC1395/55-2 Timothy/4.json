{"bibleAbbr":"WYC1395","bookName":"2 Timothy","bookEnglishName":"2 Timothy","chapterNumber":4,"verses":[{"number":1,"verse":"I witnesse bifore God and Crist Jhesu, that schal deme the quike and the deed, and bi the comyng of hym, and the kyngdom of hym,"},{"number":2,"verse":"preche the word, be thou bisi couenabli with outen rest, repreue thou, biseche thou, blame thou in al pacience and doctryn."},{"number":3,"verse":"For tyme schal be, whanne men schulen not suffre hoolsum teching, but at her desiris thei schulen gadere `togidere to hem silf maistris yitchinge to the eeris."},{"number":4,"verse":"And treuli thei schulen turne awei the heryng fro treuthe, but to fablis thei schulen turne."},{"number":5,"verse":"But wake thou, in alle thingis traueile thou, do the werk of an euangelist, fulfille thi seruyce, be thou sobre."},{"number":6,"verse":"For Y am sacrifisid now, and the tyme of my departyng is nyy."},{"number":7,"verse":"Y haue stryuun a good strijf, Y haue endid the cours, Y haue kept the feith."},{"number":8,"verse":"In `the tothir tyme a coroun of riytwisnesse is kept to me, which the Lord, a iust domesman, schal yelde to me in that dai; and not oneli to me, but also to these that louen his comyng."},{"number":9,"verse":"Hyye thou to come to me soone. For Demas, louynge this world, hath forsakun me, and wente to Tessalonyk,"},{"number":10,"verse":"Crescens in to Galathi, Tite in to Dalmacie;"},{"number":11,"verse":"Luk aloone is with me. Take thou Mark, and brynge with thee; for he is profitable to me in to seruyce."},{"number":12,"verse":"Forsothe Y sente Titicus to Effesi."},{"number":13,"verse":"The cloth which Y lefte at Troade at Carpe, whanne thou comest, bringe with thee, and the bookis, but moost parchemyne."},{"number":14,"verse":"Alisaundre, the tresorer, schewide to me myche yuele; `the Lord schal yelde to hym aftir his werkis."},{"number":15,"verse":"Whom also thou eschewe; for he ayenstood ful greetli oure wordis."},{"number":16,"verse":"In my firste defence no man helpide me, but alle forsoken me; be it not arettid to hem."},{"number":17,"verse":"But the Lord helpide me, and coumfortide me, that the preching be fillid bi me, and that alle folkis here, that Y am delyueride fro the mouth of the lioun."},{"number":18,"verse":"And the Lord delyueride me fro al yuel werk, and schal make me saaf in to his heuenly kingdom, to whom be glorie in to worldis of worldis."},{"number":19,"verse":"Amen. Grete wel Prisca, and Aquila, and the hous of Oneseforus."},{"number":20,"verse":"Erastus lefte at Corynthi, and Y lefte Trofymus sijk at Mylete."},{"number":21,"verse":"Hiye thou to come bifore wyntir. Eubolus, and Prudent, and Lynus, and Claudia, and alle britheren, greten thee wel."},{"number":22,"verse":"Oure Lord Jhesu Crist be with thi spirit. The grace of God be with you. Amen."}]}