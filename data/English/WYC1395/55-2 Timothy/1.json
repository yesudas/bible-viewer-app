{"bibleAbbr":"WYC1395","bookName":"2 Timothy","bookEnglishName":"2 Timothy","chapterNumber":1,"verses":[{"number":1,"verse":"Poul, apostle of Jhesu Crist, bi the wille of God, bi the biheest of lijf that is in Crist Jhesu,"},{"number":2,"verse":"to Tymothe, his moost dereworthe sone, grace, merci, and pees of God the fadir, and of Jhesu Crist, oure Lord."},{"number":3,"verse":"I do thankyngis to my God, to whom Y serue fro my progenytouris in clene conscience, that with outen ceessyng Y haue mynde of thee in my preyeris,"},{"number":4,"verse":"niyt and dai, desirynge to se thee; hauynge mynde of thi teeris, that Y be fillid with ioye."},{"number":5,"verse":"And Y bithenke of that feith, that is in thee not feyned, which also dwellide firste in thin aunte Loide, and in thi modir Eunyce. And Y am certeyn, that also in thee."},{"number":6,"verse":"For which cause Y moneste thee, that thou reise ayen the grace of God, that is in thee bi the settyng on of myn hondis."},{"number":7,"verse":"For whi God yaf not to vs the spirit of drede, but of vertu, and of loue, and of sobrenesse."},{"number":8,"verse":"Therfor nyl thou schame the witnessyng of oure Lord Jhesu Crist, nether me, his prisoner; but trauele thou togidere in the gospel bi the vertu of God;"},{"number":9,"verse":"that delyueride vs, and clepide with his hooli clepyng, not after oure werkis, but bi his purpos and grace, that is youun in Crist Jhesu bifore worldli tymes;"},{"number":10,"verse":"but now it is opyn bi the liytnyng of oure sauyour Jhesu Crist, which destriede deth, and liytnede lijf and vncorrupcioun bi the gospel."},{"number":11,"verse":"In which Y am set a prechour and apostle, and maistir of hethene men."},{"number":12,"verse":"For which cause also Y suffre these thingis; but Y am not confoundid. For Y woot to whom Y haue bileuyd, and Y am certeyne that he is miyti for to kepe that is take to my keping in to that dai."},{"number":13,"verse":"Haue thou the fourme of hoolsum wordis, whiche thou herdist of me in feith and loue in Crist Jhesu."},{"number":14,"verse":"Kepe thou the good takun to thi kepyng bi the Hooli Goost, that dwellith in vs."},{"number":15,"verse":"Thou wost this, that alle that ben in Asie ben turnyd awey fro me, of whiche is Figelus and Ermogenes."},{"number":16,"verse":"The Lord yyue merci to the hous of Onesyforus, for ofte he refreischide me, and schamyde not my chayne."},{"number":17,"verse":"But whanne he cam to Rome, he souyte me bisili, and foond."},{"number":18,"verse":"The Lord yyue to hym to fynde merci of God in that dai. And hou grete thingis he mynystride to me at Effesi, thou knowist betere."}]}