{"bibleAbbr":"WYC1395","bookName":"2 Chronicles","bookEnglishName":"2 Chronicles","chapterNumber":27,"verses":[{"number":1,"verse":"Joathan was of fyue and twenti yeer, whanne he bigan to regne, and he regnede sixtene yeer in Jerusalem; the name of his modir was Jerusa, the douyter of Sadoch."},{"number":2,"verse":"He dide that, that was riytful bifor the Lord, bi alle thingis whiche Ozie, his fadir, hadde do; outakun that he entride not in to the temple of the Lord, and the puple trespasside yit."},{"number":3,"verse":"He bildide the hiy yate of the hous of the Lord, and he bildide manye thingis in the wal of Ophel;"},{"number":4,"verse":"also he bildide citees in the hillis of Juda, and he bildide castels and touris in forestis."},{"number":5,"verse":"He fauyt ayens the kyng of the sones of Amon, and ouercam hym; and the sones of Amon yauen to hym in that tyme an hundrid talentis of siluer, and ten thousynde choris of barli, and so many of wheete; the sones of Amon yauen these thingis to hym in the secounde and in the thridde yeer."},{"number":6,"verse":"And Joathan was maad strong, for he hadde dressid hise weies bifor `his Lord God."},{"number":7,"verse":"Forsothe the residue of wordis of Joathan, and alle hise batels, and werkis, ben writun in the book of kyngis of Israel and of Juda."},{"number":8,"verse":"He was of fyue and twenti yeer, whanne he bigan to regne, and he regnede sixtene yeer in Jerusalem."},{"number":9,"verse":"And Joathan slepte with hise fadris, and thei birieden hym in the citee of Dauid; and Achaz, his sone, regnede for him."}]}