{"bibleAbbr":"WYC1395","bookName":"Exodus","bookEnglishName":"Exodus","chapterNumber":1,"verses":[{"number":1,"verse":"These ben the names of the sones of Israel, that entriden into Egipt with Jacob; alle entriden with her housis;"},{"number":2,"verse":"Ruben, Symeon,"},{"number":3,"verse":"Leuy, Judas, Isachar, Zabulon, and Benjamin,"},{"number":4,"verse":"Dan, and Neptalim, Gad, and Aser."},{"number":5,"verse":"Therfor alle the soules of hem that yeden out of `the hipe of Jacob weren seuenti and fyue."},{"number":6,"verse":"Forsothe Joseph was in Egipt; and whanne he was deed, and alle hise brithren, and al his kynrede,"},{"number":7,"verse":"the sones of Israel encreessiden, and weren multiplied as buriounnyng, and thei weren maad strong greetli, and filliden the lond."},{"number":8,"verse":"A newe kyng, that knewe not Joseph, roos in the meene tyme on Egipt, and seide to his puple, Lo!"},{"number":9,"verse":"the puple of the sones of Israel is myche, and strongere than we;"},{"number":10,"verse":"come ye, wiseli oppresse we it, lest perauenture it be multiplied; and lest, if batel risith ayens vs, it be addid to oure enemyes, and go out of the lond, whanne we ben ouercomun."},{"number":11,"verse":"And so he made maistris of werkis souereyns to hem, that thei schulden turmente hem with chargis. And thei maden citees of tabernaclis to Farao, Fiton, and Ramesses."},{"number":12,"verse":"And bi hou myche thei oppressiden hem, bi so myche thei weren multiplied, and encreessiden more."},{"number":13,"verse":"And Egipcians hatiden the sones of Israel, and turmentiden, and scorneden hem;"},{"number":14,"verse":"and brouyten her lijf to bitternesse bi hard werkis of cley and to tijl stoon, and bi al seruage, bi which thei weren oppressid in the werkis of erthe."},{"number":15,"verse":"Forsothe the kyng of Egipt seide to the mydwyues of Ebrews, of whiche oon was clepid Sefora, the tother Fua;"},{"number":16,"verse":"and he commaundide to hem, Whanne ye schulen do the office of medewyues to Ebrew wymmen, and the tyme of childberyng schal come, if it is a knaue child, sle ye him; if it is a womman, kepe ye."},{"number":17,"verse":"Forsothe the medewyues dredden God, and diden not bi the comaundement of the kyng of Egipt, but kepten knaue children."},{"number":18,"verse":"To whiche clepid to hym the kyng seide, What is this thing which ye wolden do, that ye wolden kepe the children?"},{"number":19,"verse":"Whiche answeriden, Ebrew wymmen ben not as the wymmen of Egipt, for thei han kunnyng of the craft of medewijf, and childen bifore that we comen to hem."},{"number":20,"verse":"Therfor God dide wel to medewyues; and the puple encreesside, and was coumfortid greetli."},{"number":21,"verse":"And for the mydewyues dredden God, he bildide `housis to hem."},{"number":22,"verse":"Therfor Farao comaundide al his puple, and seide, What euer thing of male kynde is borun to Ebrewis, `caste ye into the flood; what euer thing of wymmen kynde, kepe ye."}]}