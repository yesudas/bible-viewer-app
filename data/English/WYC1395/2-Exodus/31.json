{"bibleAbbr":"WYC1395","bookName":"Exodus","bookEnglishName":"Exodus","chapterNumber":31,"verses":[{"number":1,"verse":"And the Lord spak to Moyses, `and seide, Lo!"},{"number":2,"verse":"Y haue clepid Beseleel bi name, the sone of Hury, sone of Hur, of the lynage of Juda;"},{"number":3,"verse":"and Y haue fillid hym with the spirit of God, with wisdom, and vndirstondyng, and kunnyng in al werk,"},{"number":4,"verse":"to fynde out what euer thing may be maad suteli, of gold, and siluer, and bras, and marbil,"},{"number":5,"verse":"and gemmes, and dyuersite of trees."},{"number":6,"verse":"And Y haue youe to hym a felowe, Ooliab, the sone of Achisameth, of the kynrede of Dan; and Y haue put in `the herte of hem the wisdom of ech lerned man, that thei make alle thingis, whiche Y comaundide to thee;"},{"number":7,"verse":"the tabernacle of boond of pees, and the arke of witnessyng, and the propiciatorie, ether table, which is theronne, and alle the vessels of the tabernacle;"},{"number":8,"verse":"also the bord, and vessels therof, the clenneste candilstike with hise vessels, and the auteris of encence,"},{"number":9,"verse":"and of brent sacrifice, and alle the vessels of hem; the greet `waischyng vessel with his foundement;"},{"number":10,"verse":"hooli clothis in seruyce to Aaron prest, and to hise sones, that thei be set in her office in hooli thingis;"},{"number":11,"verse":"the oile of anoyntyng, and encence of swete smellynge spiceryes in the seyntuarie; thei schulen make alle thingis whiche Y comaundide to thee."},{"number":12,"verse":"And the Lord spak to Moises, `and seide, Speke thou to the sones of Israel,"},{"number":13,"verse":"and thou schalt seie to hem, Se ye that ye kepe my sabat, for it is a signe bytwixe me and you in youre generaciouns; that ye wite, that Y am the Lord, which halewe you."},{"number":14,"verse":"Kepe ye my sabat, for it is hooli to you; he that defoulith it, schal die bi deeth, the soule of hym, that doith werk in the sabat, schal perische fro the myddis of his puple."},{"number":15,"verse":"Sixe daies ye schulen do werk; in the seuenthe dai is sabat, hooli reste to the Lord; ech man that doith werk in this dai schal die."},{"number":16,"verse":"The sones of Israel kepe sabat, and halewe it in her generaciouns;"},{"number":17,"verse":"it is a couenaunt euerlastinge bitwixe me and the sones of Israel, and it is `a signe euerlastynge; for in sixe daies God made heuene and erthe, and in the seuenthe day he ceessid of werk."},{"number":18,"verse":"And whanne siche wordis weren fillid, the Lord yaf to Moises, in the hil of Synay, twei stonun tablis of witnessyng, writun with the fyngur of God."}]}