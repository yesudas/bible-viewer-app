{"bibleAbbr":"WYC1395","bookName":"Exodus","bookEnglishName":"Exodus","chapterNumber":25,"verses":[{"number":1,"verse":"And the Lord spak to Moises, and seide, Speke thou to the sones of Israel,"},{"number":2,"verse":"that thei take to me the firste fruytis; of ech man that offrith wilfuli, ye schulen take tho."},{"number":3,"verse":"Forsothe these thingis it ben, whiche ye schulen take, gold, and siluer, and bras, iacynt,"},{"number":4,"verse":"and purpur, and reed silk twies died, and bijs, heeris of geet, and `skynnes of wetheris maad reed,"},{"number":5,"verse":"and skynnes of iacynt,"},{"number":6,"verse":"and trees of Sechym, and oile to liytis to be ordeyned, swete smellynge spiceries in to oynement, and encensis of good odour,"},{"number":7,"verse":"onochym stoonys, and gemmes to ourne ephod, and the racional."},{"number":8,"verse":"And thei schulen make a seyntuarie to me, and Y schal dwelle in the myddis of hem, bi al the licnesse of the tabernacle,"},{"number":9,"verse":"which Y schal schewe to thee, and of alle the vessels of ournyng therof."},{"number":10,"verse":"And thus ye schulen make it; ioyne ye to gidere an arke of the trees of Sechym, whos lengthe haue twey cubitis and an half, the broodnesse haue a cubit and half, the hiynesse haue `in lijk maner a cubit and half."},{"number":11,"verse":"And thou schalt ouergilde it with clenneste gold with ynne and with out forth; and thou schalt make a goldun crowne aboue `bi cumpas,"},{"number":12,"verse":"and foure goldun cerclis, whiche thou schalt sette bi foure corneris of the arke; twei ceerclis be in o syde, and twei cerclis in the tother side."},{"number":13,"verse":"Also thou schalt make barris of the trees of Sechym, and thou schalt hile tho with gold,"},{"number":14,"verse":"and thou schalt brynge yn bi the cerclis that ben in the sidis of the arke,"},{"number":15,"verse":"that it be borun in tho, whiche schulen euere be in the ceerclis, nether schulen ony tyme be drawun out of thoo."},{"number":16,"verse":"And thou schalt putte in to the arke the witnessing, which Y schal yyue to thee."},{"number":17,"verse":"And thou schalt make a propiciatorie of clenneste gold; `that is a table hilinge the arke; the lengthe therof schal holde twei cubitis and an half, the broodnesse schal holde a cubit and half."},{"number":18,"verse":"Also thou schalt make on euer eithir side of `Goddis answeryng place twei cherubyns of gold, and betun out with hamer;"},{"number":19,"verse":"o cherub be in o syde of `Goddis answeryng place, and the tother in the tother side;"},{"number":20,"verse":"hele thei euer either side of the propiciatorie, and holde thei forth wyngis, and hile thei `Goddis answeryng place; and biholde thei hem silf to gidere, while the faces ben turned in to the propiciatorie, with which the arke of the Lord schal be hilid,"},{"number":21,"verse":"in which arke thou schalt putte the `witnessyng, which Y schal yyue to thee."},{"number":22,"verse":"Fro thennus Y schal comaunde, and schal speke to thee aboue the propiciatorie, that is, fro the myddis of twei cherubyns, that schulen be on the arke of witnessyng, alle thingis whiche Y schal comaunde `bi thee to the sones of Israel."},{"number":23,"verse":"Also thou schalt make a boord of the trees of Sechym, hauinge twei cubitis of lengthe, and a cubit in broodnesse, and a cubit and half in hiyenesse."},{"number":24,"verse":"And thou schalt ouergilde the bord with purest gold, and thou schalt make to it a goldun brynke `bi cumpas;"},{"number":25,"verse":"and `thou schalt make to that brynke a coroun rasid bitwixe foure fyngris hiy, and `thou schalt make on that another lytil goldun coroun."},{"number":26,"verse":"And thou schalt make redi foure goldun cerclis, and thou schalt put thoo in foure corners of the same boord, bi alle feet."},{"number":27,"verse":"Vndur the coroun schulen be goldun cerclis, that the barris be put thorou tho, and that the boord may be borun."},{"number":28,"verse":"Thou schalt make tho barris of the trees of Sechym, and thou schalt cumpas with gold to bere the boord."},{"number":29,"verse":"And thou schalt make redi vessels of vynegre, and viols, cenceris, and cuppis of pureste gold, in whiche fletynge sacrifices schulen be offrid."},{"number":30,"verse":"And thou schalt sette on the boord looues of proposicioun, in my siyt euere."},{"number":31,"verse":"And thou schalt make a candilstike `betun forth with hamer, of clenneste gold, and thou schalt make the schaft therof, and yerdis, cuppis, and litle rundelis, and lilies comynge forth therof."},{"number":32,"verse":"Sixe yerdis schulen go out of the sidis, thre of o side, and thre of the tother."},{"number":33,"verse":"Thre cuppis as in the maner of a note bi ech yerde, and litle rundelis to gidere, and a lilie, and in lijk maner thre cuppis at the licnesse of a note in the tother, and litle rundelis togidere, and a lilie; this schal be the werk of sixe yerdis, that schulen be brouyt forth of the schaft."},{"number":34,"verse":"Forsothe in thilke candilstik e schulen be foure cuppis in the maner of a note, and litle rundels and lilies by ech cuppe;"},{"number":35,"verse":"and litle rundelis schulen be vndir twey yerdis bi thre places, whiche yerdis to gidere ben maad sixe, comynge forth of o schaft; and therfor the litle rundelis and yerdis"},{"number":36,"verse":"therof schulen be alle betun out with hamer, of clenneste gold."},{"number":37,"verse":"And thou schalt make seuene lanternes, and thou schalt sette tho on the candilstike, that tho schyne euene ayens."},{"number":38,"verse":"Also tongis to `do out the snottis, and where tho thingis, that ben snottid out, ben quenchid, be maad of clenneste gold."},{"number":39,"verse":"Al the weiyt of the candilstike with alle hise vesselis schal haue a talent of clennest gold."},{"number":40,"verse":"Biholde thou, and make bi the saumpler, which ys schewide to thee in the hil."}]}