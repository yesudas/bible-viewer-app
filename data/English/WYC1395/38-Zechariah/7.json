{"bibleAbbr":"WYC1395","bookName":"Zechariah","bookEnglishName":"Zechariah","chapterNumber":7,"verses":[{"number":1,"verse":"And it is maad in the fourthe yeer of Darius, kyng, the word of the Lord was maad to Sacarie, in the fourthe dai of the nynthe monethe, that is Caslew."},{"number":2,"verse":"And Sarasar, and Rogumelech, and men that weren with hem, senten to the hous of the Lord, for to preye the face of the Lord;"},{"number":3,"verse":"that thei schulden seie to prestis of the hous of the Lord of oostis, and to profetis, and speke, Whether it is to wepe to me in the fyuethe monethe, ether Y schal halowe me, as Y dide now many yeeris?"},{"number":4,"verse":"And the word of the Lord was maad to me,"},{"number":5,"verse":"and seide, Speke thou to al the puple of the lond, and to prestis, and seie thou, Whanne ye fastiden, and weiliden in the fyueth and seuenthe monethe, bi these seuenti yeeris, whether ye fastiden a fast to me?"},{"number":6,"verse":"And whanne ye eeten, and drunken, whether ye eten not to you, and drunken not to you silf?"},{"number":7,"verse":"Whether wordis of profetis ben not, whiche the Lord spak in the hond of the formere profetis, whanne yit Jerusalem was enhabited, and was ful of richessis, and it, and citees therof in cumpas therof, and at the south and in feeldi place was enhabited?"},{"number":8,"verse":"And the word of the Lord was maad to Sacarie, and seide, The Lord of oostis saith these thingis, and spekith,"},{"number":9,"verse":"Deme ye trewe dom, and do ye merci, and doyngis of merci, ech man with his brother."},{"number":10,"verse":"And nyle ye falsli calenge a widewe, and fadirles, ether modirles, and comelyng, and pore man; and a man thenke not in his herte yuel to his brother."},{"number":11,"verse":"And thei wolden not `take heede, and thei turneden awei the schuldre, and yeden awei, and `maden heuy her eeris, lest thei herden."},{"number":12,"verse":"And thei puttiden her herte as adamaunt, lest thei herden the lawe, and wordis whiche the Lord of oostis sente in his Spirit, bi the hond of the formere profetis; and greet indignacioun was maad of the Lord of oostis."},{"number":13,"verse":"And it is doon, as he spak; and as thei herden not, so thei schulen crie, and Y schal not here, seith the Lord of oostis."},{"number":14,"verse":"And Y scateride hem bi alle rewmes, whiche thei knewen not, and the lond is desolat fro hem; for that there was not a man goynge and turnynge ayen, and thei han put desirable lond in to desert."}]}