{"bibleAbbr":"WYC1395","bookName":"Zechariah","bookEnglishName":"Zechariah","chapterNumber":2,"verses":[{"number":1,"verse":"And Y reiside myn iyen, and siy, and lo! a man, and lo! in his hoond a litil coorde of meteris."},{"number":2,"verse":"And Y seide, Whidir goist thou? And he seide to me, That Y mete Jerusalem, and Judee; hou myche is the breede therof, and hou myche is the lengthe therof."},{"number":3,"verse":"And lo! the aungel that spak in me, wente out, and another aungel wente out in to the metyng of hym, and seide to hym,"},{"number":4,"verse":"Renne thou, speke to this child, and seie thou, Jerusalem shal be enhabitid with out wal, for the multitude of men and of beestis in the myddil therof."},{"number":5,"verse":"And Y schal be to it, seith the Lord, a wal of fier in cumpas; and Y schal be in glorie in myddil therof."},{"number":6,"verse":"A! A! A! fle ye fro the lond of the north, seith the Lord, for in foure wyndis of heuene Y scateride you, seith the Lord."},{"number":7,"verse":"A! thou Sion, fle, that dwellist at the douyter of Babiloyne."},{"number":8,"verse":"For the Lord of oostis seith these thingis, After glorie he sente me to hethene men, whiche robbiden you; for he that schal touche you, schal touche the apple of myn iye."},{"number":9,"verse":"For lo! Y reise myn hond on hem, and thei schulen be preyes to these that seruyden hem; and ye schulen knowe, that the Lord of oostis sente me."},{"number":10,"verse":"Douyter of Sion, herie thou, and be glad; for lo! Y come, and Y schal dwelle in myddil of thee, seith the Lord."},{"number":11,"verse":"And many folkis schulen be applied to the Lord in that dai, and thei schulen be to me in to puple, and Y schal dwelle in myddil of thee; and thou schalt wite, that the Lord of oostis sente me to thee."},{"number":12,"verse":"And the Lord schal welde Juda in to his part, in the loud halewid, and schal cheese yit Jerusalem."},{"number":13,"verse":"Ech fleisch be stil fro the face of the Lord, for he roos of his hooli dwelling place."}]}