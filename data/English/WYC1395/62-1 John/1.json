{"bibleAbbr":"WYC1395","bookName":"1 John","bookEnglishName":"1 John","chapterNumber":1,"verses":[{"number":1,"verse":"That thing that was fro the bigynnyng, which we herden, which we sayn with oure iyen, which we bihelden, and oure hondis touchiden, of the word of lijf; and the lijf is schewid."},{"number":2,"verse":"And we sayn, and we witnessen, and tellen to you the euerlastynge lijf, that was anentis the fadir, and apperide to vs."},{"number":3,"verse":"Therfor `we tellen to you that thing, that we seyn, and herden, that also ye haue felowschipe with vs, and oure felowschip be with the fadir, and with his sone Jhesu Crist."},{"number":4,"verse":"And we writen this thing to you, that ye haue ioye, and that youre ioye be ful."},{"number":5,"verse":"And this is the tellyng, that we herden of hym, and tellen to you, that God is liyt, and ther ben no derknessis in him."},{"number":6,"verse":"If we seien, that we han felawschip with hym, and we wandren in derknessis, we lien, and don not treuthe."},{"number":7,"verse":"But if we walken in liyt, as also he is in liyt, we han felawschip togidere; and the blood of Jhesu Crist, his sone, clensith vs fro al synne."},{"number":8,"verse":"If we seien, that we han no synne, we disseyuen vs silf, and treuthe is not in vs."},{"number":9,"verse":"If we knowlechen oure synnes, he is feithful and iust, that he foryyue to vs oure synnes, and clense vs from al wickidnesse."},{"number":10,"verse":"And if we seien, we han not synned, we maken hym a liere, and his word is not in vs."}]}