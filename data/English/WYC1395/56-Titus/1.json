{"bibleAbbr":"WYC1395","bookName":"Titus","bookEnglishName":"Titus","chapterNumber":1,"verses":[{"number":1,"verse":"Poul, the seruaunt of God, and apostle of Jhesu Crist, bi the feith of the chosun of God, and bi the knowing of the treuthe,"},{"number":2,"verse":"whiche is aftir pitee, in to the hope of euerlastinge lijf, which lijf God that lieth not, bihiyte bifore tymes of the world;"},{"number":3,"verse":"but he hath schewid in hise tymes his word in preching, that is bitakun to me bi the comaundement of `God oure sauyour,"},{"number":4,"verse":"to Tite, most dereworthe sone bi the comyn feith, grace and pees of God the fadir, and of Crist Jhesu, oure sauyour."},{"number":5,"verse":"For cause of this thing Y lefte thee at Crete, that thou amende tho thingis that failen, and ordeyne preestis bi citees, as also Y disposide to thee."},{"number":6,"verse":"If ony man is withoute cryme, an hosebonde of o wijf, and hath feithful sones, not in accusacioun of letcherie, or not suget."},{"number":7,"verse":"For it bihoueth a bischop to be without cryme, a dispendour of God, not proud, not wrathful, not drunkelew, not smytere, not coueytouse of foul wynnyng;"},{"number":8,"verse":"but holdinge hospitalite, benygne, prudent, sobre, iust,"},{"number":9,"verse":"hooli, contynent, takinge that trewe word, that is aftir doctryn; that he be miyti to amoneste in hoolsum techyng, and to repreue hem that ayenseien."},{"number":10,"verse":"For ther ben many vnobedient, and veyn spekeris, and disseyueris, moost thei that ben of circumcisyoun,"},{"number":11,"verse":"whiche it bihoueth to be repreued; whiche subuerten alle housis, techinge whiche thingis it bihoueth not, for the loue of foul wynnyng."},{"number":12,"verse":"And oon of hem, her propre profete, seide, Men of Crete ben euere more lyeris, yuele beestis, of slowe wombe."},{"number":13,"verse":"This witnessyng is trewe. For what cause blame hem sore, that thei be hool in feith,"},{"number":14,"verse":"not yyuynge tent to fablis of Jewis, and to maundementis of men, that turnen awei hem fro treuthe."},{"number":15,"verse":"And alle thingis ben clene to clene men; but to vnclene men and to vnfeithful no thing is clene, for the soule and conscience of hem ben maad vnclene."},{"number":16,"verse":"Thei knoulechen that thei knowen God, but bi dedis thei denyen; whanne thei ben abhominable, and vnbileueful, and repreuable to al good werk."}]}