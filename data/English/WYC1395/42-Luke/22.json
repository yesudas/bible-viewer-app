{"bibleAbbr":"WYC1395","bookName":"Luke","bookEnglishName":"Luke","chapterNumber":22,"verses":[{"number":1,"verse":"And the halidai of therf looues, that is seid pask, neiyede."},{"number":2,"verse":"And the princis of preestis and the scribis souyten, hou thei schulden sle Jhesu, but thei dredden the puple."},{"number":3,"verse":"And Sathanas entride in to Judas, that was clepid Scarioth, oon of the twelue."},{"number":4,"verse":"And he wente, and spak with the princis of preestis, and with the magistratis, hou he schulde bitray hym to hem."},{"number":5,"verse":"And thei ioyeden, and maden couenaunt to yyue hym money."},{"number":6,"verse":"And he bihiyte, and he souyte oportunyte, to bitraye hym, with outen puple."},{"number":7,"verse":"But the daies of therf looues camen, in whiche it was neede, that the sacrifice of pask were slayn."},{"number":8,"verse":"And he sente Petre and Joon, and seide, Go ye, and make ye redi to vs the pask, that we ete."},{"number":9,"verse":"And thei seiden, Where wolt thou, that we make redi?"},{"number":10,"verse":"And he seide to hem, Lo! whanne ye schulen entre in to the citee, a man berynge a vessel of watir schal meete you; sue ye hym in to the hous, in to which he entrith."},{"number":11,"verse":"And ye schulen seie to the hosebonde man of the hous, The maister seith to thee, Where is a chaumbre, where Y schal ete the pask with my disciplis?"},{"number":12,"verse":"And he schal schewe to you a greet soupyng place strewid, and there make ye redi."},{"number":13,"verse":"And thei yeden, and founden as he seide to hem, and thei maden redi the pask."},{"number":14,"verse":"And whanne the our was come, he sat to the mete, and the twelue apostlis with hym."},{"number":15,"verse":"And he seide to hem, With desier Y haue desirid to ete with you this pask, bifor that Y suffre;"},{"number":16,"verse":"for Y seie to you, that fro this tyme Y schal not ete it, til it be fulfillid in the rewme of God."},{"number":17,"verse":"And whanne he hadde take the cuppe, he dide gracis, and seide, Take ye, and departe ye among you;"},{"number":18,"verse":"for Y seie to you, that Y schal not drynke of the kynde of this vyne, til the rewme of God come."},{"number":19,"verse":"And whanne he hadde take breed, he dide thankyngis, and brak, and yaf to hem, and seide, This is my bodi, that schal be youun for you; do ye this thing in mynde of me."},{"number":20,"verse":"He took also the cuppe, aftir that he hadde soupid, and seide, This cuppe is the newe testament in my blood, that schal be sched for you."},{"number":21,"verse":"Netheles lo! the hoond of hym that bitraieth me, is with me at the table."},{"number":22,"verse":"And mannus sone goith, `aftir that it is determyned; netheles wo to that man, bi whom he schal be bitraied."},{"number":23,"verse":"And thei bigunnen to seke among hem, who it was of hem, that was to do this thing."},{"number":24,"verse":"And strijf was maad among hem, which of hem schulde be seyn to be grettest."},{"number":25,"verse":"But he seide to hem, Kyngis of hethen men ben lordis of hem, and thei that han power on hem ben clepid good doeris, but ye not so;"},{"number":26,"verse":"but he that is grettest among you, be maad as yongere, and he that is bifor goere, as a seruaunt."},{"number":27,"verse":"For who is gretter, he that sittith at the mete, or he that mynystrith? whether not he that sittith at the mete? And Y am in the myddil of you, as he that mynystrith."},{"number":28,"verse":"And ye ben, that han dwellid with me in my temptaciouns; and Y dispose to you,"},{"number":29,"verse":"as my fadir hath disposid to me,"},{"number":30,"verse":"a rewme, that ye ete and drynke on my boord in my rewme, and sitte on trones, and deme the twelue kynredis of Israel."},{"number":31,"verse":"And the Lord seide to Symount, Symount, lo, Satanas hath axid you, that he schulde ridile as whete; but Y haue preyede for thee,"},{"number":32,"verse":"that thi feith faile not; and thou sum tyme conuertid, conferme thi britheren."},{"number":33,"verse":"Which seide to hym, Lord, Y am redi to go in to prisoun and in to deeth with thee."},{"number":34,"verse":"And he seide, Y seie to thee, Petir, the cok schal not crowe to dai, til thou thries forsake that thou knowist me."},{"number":35,"verse":"And he seide to hem, Whanne Y sente you with outen sachel, and scrippe, and schone, whether ony thing failide to you?"},{"number":36,"verse":"And thei seiden, No thing. Therfor he seide to hem, But now he that hath a sachel, take also and a scrippe; and he that hath noon, selle his coote, and bigge a swerd."},{"number":37,"verse":"For Y seie to you, that yit it bihoueth that thing that is writun to be fulfillid in me, And he is arettid with wickid men; for tho thingis that ben of me han ende."},{"number":38,"verse":"And thei seiden, Lord, lo! twei swerdis here. And he seide to hem, It is ynowy."},{"number":39,"verse":"And he yede out, and wente aftir the custom in to the hille of Olyues; and the disciplis sueden hym."},{"number":40,"verse":"And whanne he cam to the place, he seide to hem, Preye ye, lest ye entren in to temptacioun."},{"number":41,"verse":"And he was taken awei fro hem, so myche as is a stonys cast; and he knelide,"},{"number":42,"verse":"and preyede, and seide, Fadir, if thou wolt, do awei this cuppe fro me; netheles not my wille be don, but thin."},{"number":43,"verse":"And an aungel apperide to hym fro heuene, and coumfortide hym. And he was maad in agonye, and preyede the lenger;"},{"number":44,"verse":"and his swot was maad as dropis of blood rennynge doun in to the erthe."},{"number":45,"verse":"And whanne he was rysun fro preier, and was comun to hise disciplis, he foond hem slepynge for heuynesse."},{"number":46,"verse":"And he seide to hem, What slepen ye? Rise ye, and preye ye, that ye entre not in to temptacioun."},{"number":47,"verse":"Yit while he spak, lo! a company, and he that was clepid Judas, oon of the twelue, wente bifor hem; and he cam to Jhesu, to kisse hym."},{"number":48,"verse":"And Jhesus seide to hym, Judas, `with a coss `thou bytrayest `mannys sone."},{"number":49,"verse":"And thei that weren aboute hym, and sayn that that was to come, seiden to hym, Lord, whether we smyten with swerd?"},{"number":50,"verse":"And oon of hem smoot the seruaunt of the prince of preestis, and kittide of his riyt eere."},{"number":51,"verse":"But Jhesus answerde, and seide, Suffre ye til hidir. And whanne he hadde touchid his eere, he heelide hym."},{"number":52,"verse":"And Jhesus seide to hem, that camen to hym, the princis of preestis, and maiestratis of the temple, and eldre men, As to a theef ye han gon out with swerdis and staues?"},{"number":53,"verse":"Whanne Y was ech dai with you in the temple, ye streiyten not out hondis in to me; but this is youre our, and the power of derknessis."},{"number":54,"verse":"And thei token him, and ledden to the hous of the prince of prestis; and Petir suede hym afer."},{"number":55,"verse":"And whanne a fier was kyndelid in the myddil of the greet hous, and thei saten aboute, Petir was in the myddil of hem."},{"number":56,"verse":"Whom whanne a damysel hadde seyn sittynge `at the liyt, and hadde biholdun hym, sche seide, And this was with hym."},{"number":57,"verse":"And he denyede hym, and seide, Womman, Y knowe hym not."},{"number":58,"verse":"And aftir a litil another man siy hym, and seide, And thou art of hem. But Petir seide, A! man, Y am not."},{"number":59,"verse":"And whanne a space was maad as of on our, another affermyd, and seide, Treuli this was with hym; for also he is of Galilee."},{"number":60,"verse":"And Petir seide, Man, Y noot what thou seist. And anoon yit while he spak, the cok crewe."},{"number":61,"verse":"And the Lord turnede ayen, and bihelde Petre; and Petre hadde mynde on the word of Jhesu, as he hadde seid, For bifor that the cok crowe, thries thou schalt denye me."},{"number":62,"verse":"And Petre yede out, and wepte bittirli."},{"number":63,"verse":"And the men that helden hym scorneden hym, and smyten hym."},{"number":64,"verse":"And thei blynfelden hym, and smyten his face, and axiden hym, and seiden, Arede, thou Crist, to vs, who is he that smoot thee?"},{"number":65,"verse":"Also thei blasfemynge seiden ayens hym many other thingis."},{"number":66,"verse":"And as the day was come, the eldre men of the puple, and the princis of prestis, and the scribis camen togidir, and ledden hym in to her councel,"},{"number":67,"verse":"and seiden, If thou art Crist, seie to vs."},{"number":68,"verse":"And he seide to hem, If Y seie to you, ye schulen not bileue to me; and if Y axe, ye schulen not answere to me, nethir ye schulen delyuere me."},{"number":69,"verse":"But aftir this tyme mannys sone schal be sittynge on the riyt half of the vertu of God."},{"number":70,"verse":"Therfor alle seiden, Thanne art thou the sone of God? And he seide, Ye seien that Y am."},{"number":71,"verse":"And thei seiden, What yit desiren we witnessyng? for we vs silf han herd of his mouth."}]}