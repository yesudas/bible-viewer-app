{"bibleAbbr":"WYC1395","bookName":"Luke","bookEnglishName":"Luke","chapterNumber":24,"verses":[{"number":1,"verse":"But in o dai of the woke ful eerli thei camen to the graue, and brouyten swete smellynge spices, that thei hadden arayed."},{"number":2,"verse":"And thei founden the stoon turned awei fro the graue."},{"number":3,"verse":"And thei yeden in, and founden not the bodi of the Lord Jhesu."},{"number":4,"verse":"And it was don, the while thei weren astonyed in thouyt of this thing, lo! twei men stoden bisidis hem in schynynge cloth."},{"number":5,"verse":"And whanne thei dredden, and boweden her semblaunt in to the erthe, thei seiden to hem, What seken ye hym that lyueth with deed men?"},{"number":6,"verse":"He is not here, but is risun. Haue ye mynde, hou he spak to you, whanne he was yit in Galile,"},{"number":7,"verse":"and seide, For it bihoueth mannys sone to be bitakun in to the hondis of synful men, and to be crucified, and the thridde dai to rise ayen."},{"number":8,"verse":"And thei bithouyten on hise wordis."},{"number":9,"verse":"And thei yeden ayen fro the graue, and telden alle these thingis to the enleuene, and to alle othir."},{"number":10,"verse":"And ther was Marie Mawdeleyn, and Joone, and Marie of James, and other wymmen that weren with hem, that seiden to apostlis these thingis."},{"number":11,"verse":"And these wordis weren seyn bifor hem as madnesse, and thei bileueden not to hem."},{"number":12,"verse":"But Petir roos vp, and ran to the graue; and he bowide doun, and say the lynen clothis liynge aloone. And he wente bi him silf, wondrynge on that that was don."},{"number":13,"verse":"And lo! tweyne of hem wenten in that dai in to a castel, that was fro Jerusalem the space of sixti furlongis, bi name Emaws."},{"number":14,"verse":"And thei spaken togidir of alle these thingis that haddun bifallun."},{"number":15,"verse":"And it was don, the while thei talkiden, and souyten bi hem silf, Jhesus hym silf neiyede, and wente with hem."},{"number":16,"verse":"But her iyen weren holdun, that thei knewen him not."},{"number":17,"verse":"And he seide to hem, What ben these wordis, that ye speken togidir wandrynge, and ye ben sorewful?"},{"number":18,"verse":"And oon, whos name was Cleofas, answerde, and seide, Thou thi silf art a pilgrym in Jerusalem, and hast thou not knowun, what thingis ben don in it in these daies?"},{"number":19,"verse":"To whom he seide, What thingis? And thei seiden to hym, Of Jhesu of Nazareth, that was a man prophete, myyti in werk and word bifor God and al the puple;"},{"number":20,"verse":"and hou the heiyest preestis of oure princis bitoken hym in to dampnacioun of deeth, and crucifieden hym."},{"number":21,"verse":"But we hopiden, that he schulde haue ayenbouyt Israel. And now on alle these thingis the thridde dai is to dai, that these thingis weren don."},{"number":22,"verse":"But also summe wymmen of ouris maden vs afered, whiche bifor dai weren at the graue; and whanne his bodi was not foundun,"},{"number":23,"verse":"thei camen, and seiden, that thei syen also a siyt of aungels, whiche seien, that he lyueth."},{"number":24,"verse":"And summe of oure wenten to the graue, and thei founden so as the wymmen seiden, but thei founden not hym."},{"number":25,"verse":"And he seide to hem, A! foolis, and slowe of herte to bileue in alle thingis that the prophetis han spokun."},{"number":26,"verse":"Whethir it bihofte not Crist to suffre these thingis, and so to entre in to his glorie?"},{"number":27,"verse":"And he bigan at Moises and at alle the prophetis, and declaride to hem in alle scripturis, that weren of hym."},{"number":28,"verse":"And thei camen nyy the castel, whidur thei wenten. And he made countenaunce that he wolde go ferthere."},{"number":29,"verse":"And thei constreyneden hym, and seiden, Dwelle with vs, for it drawith to nyyt, and the dai is now bowid doun."},{"number":30,"verse":"And he entride with hem. And it was don, while he sat at the mete with hem, he took breed, and blesside, and brak, and took to hem."},{"number":31,"verse":"And the iyen of hem weren openyd, and thei knewen hym; and he vanyschide fro her iyen."},{"number":32,"verse":"And thei seiden togidir, Whether oure herte was not brennynge in vs, while he spak in the weie, and openyde to vs scripturis?"},{"number":33,"verse":"And thei risen vp in the same our, and wenten ayen in to Jerusalem, and founden the enleuene gaderid togidir, and hem that weren with hem,"},{"number":34,"verse":"seiynge, That the Lord is risun verrili, and apperide to Symount."},{"number":35,"verse":"And thei tolden what thingis weren don in the weie, and hou thei knewen hym in brekyng of breed."},{"number":36,"verse":"And the while thei spaken these thingis, Jhesus stood in the myddil of hem, and seide to hem, Pees to you; Y am, nyle ye drede."},{"number":37,"verse":"But thei weren affraied and agast, and gessiden hem to se a spirit."},{"number":38,"verse":"And he seide to hem, What ben ye troblid, and thouytis comen vp in to youre hertis?"},{"number":39,"verse":"Se ye my hoondis and my feet, for Y my silf am. Fele ye, and se ye; for a spirit hath not fleisch and boonys, as ye seen that Y haue."},{"number":40,"verse":"And whanne he hadde seid this thing, he schewide hoondis and feet to hem."},{"number":41,"verse":"And yit while thei bileueden not, and wondriden for ioye, he seide, Han ye here ony thing that schal be etun?"},{"number":42,"verse":"And thei proferden hym a part of a fisch rostid, and an hony combe."},{"number":43,"verse":"And whanne he hadde etun bifore hem, he took that that lefte, and yaf to hem;"},{"number":44,"verse":"and seide `to hem, These ben the wordis that Y spak to you, whanne Y was yit with you; for it is nede that alle thingis ben fulfillid, that ben writun in the lawe of Moises, and in prophetis, and in salmes, of me."},{"number":45,"verse":"Thanne he openyde to hem wit, that thei schulden vnderstonde scripturis."},{"number":46,"verse":"And he seide to hem, For thus it is writun, and thus it bihofte Crist to suffre, and ryse ayen fro deeth in the thridde dai;"},{"number":47,"verse":"and penaunce and remyssioun of synnes to be prechid in his name `in to alle folkis, bigynnynge at Jerusalem."},{"number":48,"verse":"And ye ben witnessis of these thingis."},{"number":49,"verse":"And Y schal sende the biheest of my fadir in to you; but sitte ye in the citee, til that ye be clothid with vertu from an hiy."},{"number":50,"verse":"And he ledde hem forth in to Betanye, and whanne his hondis weren lift vp, he blesside hem."},{"number":51,"verse":"And it was don, the while he blesside hem, he departide fro hem, and was borun in to heuene."},{"number":52,"verse":"And thei worschipiden, and wenten ayen in to Jerusalem with greet ioye,"},{"number":53,"verse":"and weren euermore in the temple, heriynge and blessynge God."}]}