{"bibleAbbr":"WYC1395","bookName":"Luke","bookEnglishName":"Luke","chapterNumber":21,"verses":[{"number":1,"verse":"And he biheeld, and saye tho riche men, that casten her yiftis in to the treserie;"},{"number":2,"verse":"but he saye also a litil pore widewe castynge twei ferthingis."},{"number":3,"verse":"And he seide, Treuli Y seie to you, that this pore widewe keste more than alle men."},{"number":4,"verse":"For whi alle these of thing that was plenteuouse to hem casten in to the yiftis of God; but this widewe of that thing that failide to hir, caste al hir liflode, that sche hadde."},{"number":5,"verse":"And whanne sum men seiden of the temple, that it was apparailid with gode stoonus and yiftis,"},{"number":6,"verse":"he seide, These thingis that ye seen, daies schulen come, in whiche a stoon schal not be left on a stoon, which schal not be destried."},{"number":7,"verse":"And thei axiden hym, and seiden, Comaundour, whanne schulen these thingis be? and what tokne schal be, whanne thei schulen bigynne to be don?"},{"number":8,"verse":"And he seide, Se ye, that ye be not disseyued; for many schulen come in my name, seiynge, For Y am, and the tyme schal neiye; therfor nyle ye go aftir hem."},{"number":9,"verse":"And whanne ye schulen here batailis and stryues with ynne, nyle ye be aferd; it bihoueth first these thingis to be don, but not yit anoon is an ende."},{"number":10,"verse":"Thanne he seide to hem, Folk schal rise ayens folk, and rewme ayens rewme;"},{"number":11,"verse":"grete mouyngis of erthe schulen be bi placis, and pestilencis, and hungris, and dredis fro heuene, and grete tokenes schulen be."},{"number":12,"verse":"But bifore alle these thingis thei schulen sette her hoondis on you, and schulen pursue, bitakynge in to synagogis and kepyngis, drawynge to kyngis and to iusticis, for my name;"},{"number":13,"verse":"but it schal falle to you in to witnessyng."},{"number":14,"verse":"Therfor putte ye in youre hertis, not to thenke bifore, hou ye schulen answere; for Y schal yyue to you mouth and wisdom,"},{"number":15,"verse":"to whiche alle youre aduersaries schulen not mowe ayenstonde, and ayenseie."},{"number":16,"verse":"And ye schulen be takun of fadir, and modir, and britheren, and cosyns, and freendis, and bi deeth thei schulen turmente of you;"},{"number":17,"verse":"and ye schulen be in haate to alle men for my name."},{"number":18,"verse":"And an heere of youre heed schal not perische;"},{"number":19,"verse":"in youre pacience ye schulen welde youre soulis."},{"number":20,"verse":"But whanne ye schulen se Jerusalem ben enuyround with an oost, thanne wite ye, that the desolacioun of it schal neiye."},{"number":21,"verse":"Thanne thei that ben in Judee, fle to the mountans; and thei that ben in the mydil of it, gon awei; and thei that ben in the cuntreis, entre not in to it."},{"number":22,"verse":"For these ben daies of veniaunce, that alle thingis that ben writun, be fulfillid."},{"number":23,"verse":"And wo to hem, that ben with child, and norischen in tho daies; for a greet diseese schal be on the erthe, and wraththe to this puple."},{"number":24,"verse":"And thei schulen falle bi the scharpnesse of swerd, and thei schulen be led prisoneris in to alle folkis; and Jerusalem schal be defoulid of hethene men, til the tymes of naciouns be fulfillid."},{"number":25,"verse":"And tokenes schulen be in the sunne, and the mone, and in the sterris; and in the erthe ouerleiyng of folkis, for confusioun of sown of the see and of floodis;"},{"number":26,"verse":"for men schulen wexe drye for drede and abidyng that schulen come to al the world; for vertues of heuenes schulen be mouyd."},{"number":27,"verse":"And thanne thei schulen se mannys sone comynge in a cloude, with greet power and maieste."},{"number":28,"verse":"And whanne these thingis bigynnen to be maad, biholde ye, and reise ye youre heedis, for youre redempcioun neiyeth."},{"number":29,"verse":"And he seide to hem a liknesse, Se ye the fige tre, and alle trees,"},{"number":30,"verse":"whanne thei bryngen forth now of hem silf fruyt, ye witen that somer is nyy;"},{"number":31,"verse":"so ye, whanne ye seen these thingis to be don, wite ye, that the kyngdom of God is nyy."},{"number":32,"verse":"Treuli Y seie to you, that this generacioun schal not passe, til alle thingis be don."},{"number":33,"verse":"Heuene and erthe schulen passe, but my wordis schulen not passe."},{"number":34,"verse":"But take ye heede to you silf, lest perauenture youre hertis be greuyd with glotony, and drunkenesse, and bisynessis of this lijf, and thilke dai come sodein on you; for as a snare it schal come on alle men,"},{"number":35,"verse":"that sitten on the face of al erthe."},{"number":36,"verse":"Therfor wake ye, preiynge in ech tyme, that ye be hadde worthi to fle alle these thingis that ben to come, and to stonde bifor mannus sone."},{"number":37,"verse":"And in daies he was techynge in the temple, but in nyytis he yede out, and dwellide in the mount, that is clepid of Olyuet."},{"number":38,"verse":"And al the puple roos eerli, to come to hym in the temple, and to here hym."}]}