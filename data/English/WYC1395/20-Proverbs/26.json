{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":26,"verses":[{"number":1,"verse":"As snow in somer, and reyn in heruest; so glorie is vnsemeli to a fool."},{"number":2,"verse":"For whi as a brid fliynge ouer to hiy thingis, and a sparowe goynge in to vncerteyn; so cursing brouyt forth with out resonable cause schal come aboue in to sum man."},{"number":3,"verse":"Beting to an hors, and a bernacle to an asse; and a yerde in the bak of vnprudent men."},{"number":4,"verse":"Answere thou not to a fool bi his foli, lest thou be maad lijk hym."},{"number":5,"verse":"Answere thou a fool bi his fooli, lest he seme to him silf to be wijs."},{"number":6,"verse":"An haltinge man in feet, and drinkinge wickidnesse, he that sendith wordis by a fonned messanger."},{"number":7,"verse":"As an haltinge man hath faire leggis in veyn; so a parable is vnsemeli in the mouth of foolis."},{"number":8,"verse":"As he that casteth a stoon in to an heep of mercurie; so he that yyueth onour to an vnwijs man."},{"number":9,"verse":"As if a thorn growith in the hond of a drunkun man; so a parable in the mouth of foolis."},{"number":10,"verse":"Doom determyneth causis; and he that settith silence to a fool, swagith iris."},{"number":11,"verse":"As a dogge that turneth ayen to his spuyng; so is an vnprudent man, that rehersith his fooli."},{"number":12,"verse":"Thou hast seyn a man seme wijs to hym silf; an vnkunnyng man schal haue hope more than he."},{"number":13,"verse":"A slow man seith, A lioun is in the weie, a liounnesse is in the foot pathis."},{"number":14,"verse":"As a dore is turned in his hengis; so a slow man in his bed."},{"number":15,"verse":"A slow man hidith hise hondis vndur his armpit; and he trauelith, if he turneth tho to his mouth."},{"number":16,"verse":"A slow man semeth wysere to hym silf, than seuene men spekynge sentensis."},{"number":17,"verse":"As he that takith a dogge bi the eeris; so he that passith, and is vnpacient, and is meddlid with the chiding of anothir man."},{"number":18,"verse":"As he is gilti, that sendith speris and arowis in to deth;"},{"number":19,"verse":"so a man that anoieth gilefuli his frend, and whanne he is takun, he schal seie, Y dide pleiynge."},{"number":20,"verse":"Whanne trees failen, the fier schal be quenchid; and whanne a priuy bacbitere is withdrawun, stryues resten."},{"number":21,"verse":"As deed coolis at quic coolis, and trees at the fier; so a wrathful man reisith chidyngis."},{"number":22,"verse":"The wordis of a pryuei bacbitere ben as symple; and tho comen til to the ynneste thingis of the herte."},{"number":23,"verse":"As if thou wolt ourne a vessel of erthe with foul siluer; so ben bolnynge lippis felouschipid with `the werste herte."},{"number":24,"verse":"An enemy is vndirstondun bi hise lippis, whanne he tretith giles in the herte."},{"number":25,"verse":"Whanne he `makith low his vois, bileue thou not to hym; for seuene wickidnessis ben in his herte."},{"number":26,"verse":"The malice of hym that hilith hatrede gilefuli, schal be schewid in a counsel."},{"number":27,"verse":"He that delueth a diche, schal falle in to it; and if a man walewith a stoon, it schal turne ayen to hym."},{"number":28,"verse":"A fals tunge loueth not treuth; and a slidir mouth worchith fallyngis."}]}