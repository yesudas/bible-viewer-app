{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":10,"verses":[{"number":1,"verse":"The parablis of Salomon. A wijs sone makith glad the fadir; but a fonned sone is the sorewe of his modir."},{"number":2,"verse":"Tresouris of wickidnesse schulen not profite; but riytfulnesse schal delyuere fro deth."},{"number":3,"verse":"The Lord schal not turmente the soule of a iust man with hungur; and he schal distrie the tresouns of vnpitouse men."},{"number":4,"verse":"A slow hond hath wrouyt nedynesse; but the hond of stronge men makith redi richessis. Forsothe he that enforsith to gete `ony thing bi leesyngis, fedith the wyndis; sotheli the same man sueth briddis fleynge."},{"number":5,"verse":"He that gaderith togidere in heruest, is a wijs sone; but he that slepith in sommer, is a sone of confusioun."},{"number":6,"verse":"The blessing of God is ouer the heed of a iust man; but wickidnesse hilith the mouth of wickid men."},{"number":7,"verse":"The mynde of a iust man schal be with preisingis; and the name of wickid men schal wexe rotun."},{"number":8,"verse":"A wijs man schal resseyue comaundementis with herte; a fool is betun with lippis."},{"number":9,"verse":"He that goith simpli, goith tristili; but he that makith schrewid hise weies, schal be opyn."},{"number":10,"verse":"He that bekeneth with the iye, schal yyue sorewe; a fool schal be betun with lippis."},{"number":11,"verse":"The veyne of lijf is the mouth of a iust man; but the mouth of wickid men hilith wickidnesse."},{"number":12,"verse":"Hatrede reisith chidingis; and charite hilith alle synnes."},{"number":13,"verse":"Wisdom is foundun in the lippis of a wise man; and a yerd in the bak of him that is nedi of herte."},{"number":14,"verse":"Wise men hiden kunnyng; but the mouth of a fool is nexte to confusioun."},{"number":15,"verse":"The catel of a riche man is the citee of his strengthe; the drede of pore men is the nedynesse of hem."},{"number":16,"verse":"The werk of a iust man is to lijf; but the fruyt of a wickid man is to synne."},{"number":17,"verse":"The weie of lijf is to him that kepith chastising; but he that forsakith blamyngis, errith."},{"number":18,"verse":"False lippis hiden hatrede; he that bringith forth dispisinge is vnwijs."},{"number":19,"verse":"Synne schal not faile in myche spekyng; but he that mesurith hise lippis, is moost prudent."},{"number":20,"verse":"Chosun siluer is the tunge of a iust man; the herte of wickid men is for nouyt."},{"number":21,"verse":"The lippis of a iust man techen ful manye men; but thei that ben vnlerned, schulen die in nedinesse of herte."},{"number":22,"verse":"The blessing of the Lord makith riche men; and turment schal not be felowschipid to hem."},{"number":23,"verse":"A fool worchith wickidnesse as bi leiyyng; but `wisdom is prudence to a man."},{"number":24,"verse":"That that a wickid man dredith, schal come on hym; the desire of iust men schalbe youun to hem."},{"number":25,"verse":"As a tempeste passynge, a wickid man schal not be; but a iust man schal be as an euerlastynge foundement."},{"number":26,"verse":"As vynegre noieth the teeth, and smoke noieth the iyen; so a slow man noieth hem that senten hym in the weie."},{"number":27,"verse":"The drede of the Lord encreesith daies; and the yeeris of wickid men schulen be maad schort."},{"number":28,"verse":"Abiding of iust men is gladnesse; but the hope of wickid men schal perische."},{"number":29,"verse":"The strengthe of a symple man is the weie of the Lord; and drede to hem that worchen yuel."},{"number":30,"verse":"A iust man schal not be moued with outen ende; but wickid men schulen not dwelle on the erthe."},{"number":31,"verse":"The mouth of a iust man schal bringe forth wisdom; the tunge of schrewis schal perische."},{"number":32,"verse":"The lippis of a iust man biholden pleasaunt thingis; and the mouth of wickid men byholdith weiward thingis."}]}