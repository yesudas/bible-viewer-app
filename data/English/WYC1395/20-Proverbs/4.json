{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":4,"verses":[{"number":1,"verse":"Sones, here ye the teching of the fadir; and perseiue ye, that ye kunne prudence."},{"number":2,"verse":"Y schal yyue to you a good yifte; forsake ye not my lawe."},{"number":3,"verse":"For whi and Y was the sone of my fadir, a tendir sone, and oon `gendride bifore my modir."},{"number":4,"verse":"And my fadir tauyte me, and seide, Thin herte resseyue my wordis; kepe thou myn heestis, and thou schalt lyue."},{"number":5,"verse":"Welde thou wisdom, welde thou prudence; foryete thou not, nethir bowe thou awey fro the wordis of my mouth."},{"number":6,"verse":"Forsake thou not it, and it schal kepe thee; loue thou it, and it schal kepe thee."},{"number":7,"verse":"The bigynnyng of wisdom, welde thou wisdom; and in al thi possessioun gete thou prudence."},{"number":8,"verse":"Take thou it, and it schal enhaunse thee; thou schalt be glorified of it, whanne thou hast biclippid it."},{"number":9,"verse":"It schal yyue encresyngis of graces to thin heed; and a noble coroun schal defende thee."},{"number":10,"verse":"Mi sone, here thou, and take my wordis; that the yeris of lijf be multiplied to thee."},{"number":11,"verse":"Y schal schewe to thee the weie of wisdom; and Y schal lede thee bi the pathis of equyte."},{"number":12,"verse":"In to whiche whanne thou hast entrid, thi goyngis schulen not be maad streit; and thou schalt rennen, and schalt not haue hirtyng."},{"number":13,"verse":"Holde thou teching, and forsake it not; kepe thou it, for it is thi lijf."},{"number":14,"verse":"Delite thou not in the pathis of wyckid men; and the weie of yuele men plese not thee."},{"number":15,"verse":"Fle thou fro it, and passe thou not therbi; bowe thou awei, and forsake it."},{"number":16,"verse":"For thei slepen not, `no but thei han do yuele; and sleep is rauyschid fro hem, no but thei han disseyued."},{"number":17,"verse":"Thei eten the breed of vnpite, and drinken the wyn of wickidnesse."},{"number":18,"verse":"But the path of iust men goith forth as liyt schynynge, and encreessith til to perfit dai."},{"number":19,"verse":"The weie of wickid men is derk; thei witen not where thei schulen falle."},{"number":20,"verse":"Mi sone, herkene thou my wordis; and bowe doun thin eeris to my spechis."},{"number":21,"verse":"Go not tho awei fro thyn iyen; kepe thou hem in the myddil of thin herte."},{"number":22,"verse":"For tho ben lijf to men fyndynge thoo, and heelthe `of al fleisch."},{"number":23,"verse":"With al keping kepe thin herte, for lijf cometh forth of it."},{"number":24,"verse":"Remoue thou a schrewid mouth fro thee; and backbitynge lippis be fer fro thee."},{"number":25,"verse":"Thin iyen se riytful thingis; and thin iyeliddis go bifore thi steppis."},{"number":26,"verse":"Dresse thou pathis to thi feet, and alle thi weies schulen be stablischid."},{"number":27,"verse":"Bowe thou not to the riytside, nether to the leftside; turne awei thi foot fro yuel. For the Lord knowith the weies that ben at the riytside; but the weies ben weiward, that ben at the leftside. Forsothe he schal make thi goyngis riytful; and thi weies schulen be brouyt forth in pees."}]}