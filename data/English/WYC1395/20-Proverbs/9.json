{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":9,"verses":[{"number":1,"verse":"Wisdom bildide an hous to him silf; he hewide out seuene pileris,"},{"number":2,"verse":"he offride his slayn sacrifices, he medlide wijn, and settide forth his table."},{"number":3,"verse":"He sente hise handmaides, that thei schulden clepe to the tour; and to the wallis of the citee."},{"number":4,"verse":"If ony man is litil; come he to me. And wisdom spak to vnwise men,"},{"number":5,"verse":"Come ye, ete ye my breed; and drynke ye the wiyn, which Y haue medlid to you."},{"number":6,"verse":"Forsake ye yong childhed, and lyue ye; and go ye bi the weyes of prudence."},{"number":7,"verse":"He that techith a scornere, doith wrong to him silf; and he that vndirnymmeth a wickid man, gendrith a wem to him silf."},{"number":8,"verse":"Nile thou vndirnyme a scornere; lest he hate thee. Vndirnyme thou a wise man; and he schal loue thee."},{"number":9,"verse":"Yyue thou occasioun to a wise man; and wisdom schal be encreessid to hym. Teche thou a iust man; and he schal haste to take."},{"number":10,"verse":"The bigynnyng of wisdom is the dreed of the Lord; and prudence is the kunnyng of seyntis."},{"number":11,"verse":"For thi daies schulen be multiplied bi me; and yeeris of lijf schulen be encreessid to thee."},{"number":12,"verse":"If thou art wijs; thou schalt be to thi silf, and to thi neiyboris. Forsothe if thou art a scornere; thou aloone schalt bere yuel."},{"number":13,"verse":"A fonned womman, and ful of cry, and ful of vnleueful lustis, and that kan no thing outirli,"},{"number":14,"verse":"sittith in the doris of hir hous, on a seete, in an hiy place of the cite;"},{"number":15,"verse":"to clepe men passinge bi the weie, and men goynge in her iournei."},{"number":16,"verse":"Who is a litil man `of wit; bowe he to me. And sche spak to a coward,"},{"number":17,"verse":"Watris of thefte ben swettere, and breed hid is swettere."},{"number":18,"verse":"And wiste not that giauntis ben there; and the gestis `of hir ben in the depthis of helle. Sotheli he that schal be applied, ether fastned, to hir; schal go doun to hellis. For whi he that goith awei fro hir; schal be saued."}]}