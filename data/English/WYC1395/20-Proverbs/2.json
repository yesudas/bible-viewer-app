{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":2,"verses":[{"number":1,"verse":"Mi sone, if thou resseyuest my wordis, `and hidist myn heestis anentis thee;"},{"number":2,"verse":"that thin eere here wisdom, bowe thin herte to knowe prudence."},{"number":3,"verse":"For if thou inwardli clepist wisdom, and bowist thin herte to prudence;"},{"number":4,"verse":"if thou sekist it as money, and diggist it out as tresours;"},{"number":5,"verse":"thanne thou schalt vndirstonde the drede of the Lord, and schalt fynde the kunnyng of God."},{"number":6,"verse":"For the Lord yyueth wisdom; and prudence and kunnyng is of his mouth."},{"number":7,"verse":"He schal kepe the heelthe of riytful men, and he schal defende hem that goen sympli."},{"number":8,"verse":"And he schal kepe the pathis of riytfulnesse, and he schal kepe the weies of hooli men."},{"number":9,"verse":"Thanne thou schalt vndirstonde riytfulnesse, and dom, and equytee, and ech good path."},{"number":10,"verse":"If wysdom entrith in to thin herte, and kunnyng plesith thi soule,"},{"number":11,"verse":"good councel schal kepe thee, and prudence schal kepe thee; that thou be delyuered fro an yuel weie,"},{"number":12,"verse":"and fro a man that spekith weiward thingis."},{"number":13,"verse":"Whiche forsaken a riytful weie, and goen bi derk weies;"},{"number":14,"verse":"whiche ben glad, whanne thei han do yuel, and maken ful out ioye in worste thingis;"},{"number":15,"verse":"whose weies ben weywerd, and her goyingis ben of yuel fame."},{"number":16,"verse":"That thou be delyuered fro an alien womman, and fro a straunge womman, that makith soft hir wordis;"},{"number":17,"verse":"and forsakith the duyk of hir tyme of mariage,"},{"number":18,"verse":"and hath foryete the couenaunt of hir God. For the hous of hir is bowid to deeth, and hir pathis to helle."},{"number":19,"verse":"Alle that entren to hir, schulen not turne ayen, nether schulen catche the pathis of lijf."},{"number":20,"verse":"That thou go in a good weie, and kepe the pathis of iust men."},{"number":21,"verse":"Forsothe thei that ben riytful, schulen dwelle in the lond; and symple men schulen perfitli dwelle ther ynne."},{"number":22,"verse":"But vnfeithful men schulen be lost fro the loond; and thei that doen wickidli, schulen be takun awey fro it."}]}