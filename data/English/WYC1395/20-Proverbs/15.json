{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":15,"verses":[{"number":1,"verse":"A soft answere brekith ire; an hard word reisith woodnesse."},{"number":2,"verse":"The tunge of wise men ourneth kunnyng; the mouth of foolis buylith out foli."},{"number":3,"verse":"In ech place the iyen of the Lord biholden good men, and yuel men."},{"number":4,"verse":"A plesaunt tunge is the tre of lijf; but the tunge which is vnmesurable, schal defoule the spirit."},{"number":5,"verse":"A fool scorneth the techyng of his fadir; but he that kepith blamyngis, schal be maad wisere. Moost vertu schal be in plenteuouse riytfulnesse; but the thouytis of wickid men schulen be drawun vp bi the roote."},{"number":6,"verse":"The hous of a iust man is moost strengthe; and disturbling is in the fruitis of a wickid man."},{"number":7,"verse":"The lippis of wise men schulen sowe abrood kunnyng; the herte of foolis schal be vnlijc."},{"number":8,"verse":"The sacrifices of wickyd men ben abhomynable to the Lord; avowis of iust men ben plesaunt."},{"number":9,"verse":"The lijf of the vnpitouse man is abhomynacioun to the Lord; he that sueth riytfulnesse, schal be loued of the Lord."},{"number":10,"verse":"Yuel teching is of men forsakinge the weie of lijf; he that hatith blamyngis, schal die."},{"number":11,"verse":"Helle and perdicioun ben open bifor the Lord; hou myche more the hertis of sones of men."},{"number":12,"verse":"A man ful of pestilence loueth not hym that repreueth him; and he goith not to wyse men."},{"number":13,"verse":"A ioiful herte makith glad the face; the spirit is cast doun in the morenyng of soule."},{"number":14,"verse":"The herte of a wijs man sekith techyng; and the mouth of foolis is fed with vnkunnyng."},{"number":15,"verse":"Alle the daies of a pore man ben yuele; a sikir soule is a contynuel feeste."},{"number":16,"verse":"Betere is a litil with the drede of the Lord, than many tresouris and vnfillable."},{"number":17,"verse":"It is betere to be clepid to wortis with charite, than with hatrede to a calf maad fat."},{"number":18,"verse":"A wrathful man reisith chidyngis; he that is pacient, swagith chidyngis reisid."},{"number":19,"verse":"The weie of slow men is an hegge of thornes; the weie of iust men is with out hirtyng."},{"number":20,"verse":"A wise sone makith glad the fadir; and a fonned man dispisith his modir."},{"number":21,"verse":"Foli is ioye to a fool; and a prudent man schal dresse hise steppis."},{"number":22,"verse":"Thouytis ben distried, where no counsel is; but where many counseleris ben, tho ben confermyd."},{"number":23,"verse":"A man is glad in the sentence of his mouth; and a couenable word is best."},{"number":24,"verse":"The path of lijf is on a lernyd man; that he bowe awei fro the laste helle."},{"number":25,"verse":"The Lord schal distrie the hows of proude men; and he schal make stidefast the coostis of a widewe."},{"number":26,"verse":"Iuele thouytis is abhomynacioun of the Lord; and a cleene word moost fair schal be maad stidfast of hym."},{"number":27,"verse":"He that sueth aueryce, disturblith his hous; but he that hatith yiftis schal lyue. Synnes ben purgid bi merci and feith; ech man bowith awei fro yuel bi the drede of the Lord."},{"number":28,"verse":"The soule of a iust man bithenkith obedience; the mouth of wickid men is ful of yuelis."},{"number":29,"verse":"The Lord is fer fro wickid men; and he schal here the preyers of iust men."},{"number":30,"verse":"The liyt of iyen makith glad the soule; good fame makith fat the boonys."},{"number":31,"verse":"The eere that herith the blamyngis of lijf, schal dwelle in the myddis of wise men."},{"number":32,"verse":"He that castith awei chastisyng, dispisith his soule; but he that assentith to blamyngis, is pesible holdere of the herte."},{"number":33,"verse":"The drede of the Lord is teching of wisdom; and mekenesse goith bifore glorie."}]}