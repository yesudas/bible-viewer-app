{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":22,"verses":[{"number":1,"verse":"Betere is a good name, than many richessis; for good grace is aboue siluer and gold."},{"number":2,"verse":"A riche man and a pore man metten hem silf; the Lord is worchere of euer eithir."},{"number":3,"verse":"A felle man seeth yuel, and hidith him silf; and an innocent man passid, and he was turmentid bi harm."},{"number":4,"verse":"The ende of temperaunce is the drede of the Lord; richessis, and glorye, and lijf."},{"number":5,"verse":"Armuris and swerdis ben in the weie of a weiward man; but the kepere of his soule goith awey fer fro tho."},{"number":6,"verse":"It is a prouerbe, A yong wexynge man bisidis his weie, and whanne he hath wexe elde, he schal not go awei fro it."},{"number":7,"verse":"A riche man comaundith to pore men; and he that takith borewyng, is the seruaunt of the leenere."},{"number":8,"verse":"He that sowith wickidnes, schal repe yuels; and the yerde of his yre schal be endid."},{"number":9,"verse":"He that is redi to merci, schal be blessid; for of his looues he yaf to a pore man. He that yyueth yiftis, schal gete victorie and onour; forsothe he takith awei the soule of the takeris."},{"number":10,"verse":"Caste thou out a scornere, and strijf schal go out with hym; and causis and dispisyngis schulen ceesse."},{"number":11,"verse":"He that loueth the clennesse of herte, schal haue the kyng a freend, for the grace of hise lippis."},{"number":12,"verse":"The iyen of the Lord kepen kunnyng; and the wordis of a wickid man ben disseyued."},{"number":13,"verse":"A slow man schal seie, A lioun is withoutforth; Y schal be slayn in the myddis of the stretis."},{"number":14,"verse":"The mouth of an alien womman is a deep diche; he to whom the Lord is wrooth, schal falle in to it."},{"number":15,"verse":"Foli is boundun togidere in the herte of a child; and a yerde of chastisyng schal dryue it awey."},{"number":16,"verse":"He that falsli chalengith a pore man, to encreesse hise owne richessis, schal yyue to a richere man, and schal be nedi."},{"number":17,"verse":"My sone, bowe doun thin eere, and here thou the wordis of wise men; but sette thou the herte to my techyng."},{"number":18,"verse":"That schal be fair to thee, whanne thou hast kept it in thin herte, and it schal flowe ayen in thi lippis."},{"number":19,"verse":"That thi trist be in the Lord; wherfor and Y haue schewid it to thee to dai."},{"number":20,"verse":"Lo! Y haue discryued it in thre maneres, in thouytis and kunnyng,"},{"number":21,"verse":"that Y schulde schewe to thee the sadnesse and spechis of trewthe; to answere of these thingis to hem, that senten thee."},{"number":22,"verse":"Do thou not violence to a pore man, for he is pore; nethir defoule thou a nedi man in the yate."},{"number":23,"verse":"For the Lord schal deme his cause, and he schal turmente hem, that turmentiden his soule."},{"number":24,"verse":"Nyle thou be freend to a wrathful man, nether go thou with a wood man;"},{"number":25,"verse":"lest perauenture thou lerne hise weies, and take sclaundir to thi soule."},{"number":26,"verse":"Nyle thou be with hem that oblischen her hondis, and that proferen hem silf borewis for dettis; for if he hath not wherof he schal restore,"},{"number":27,"verse":"what of cause is, that thou take awei hilyng fro thi bed?"},{"number":28,"verse":"Go thou not ouer the elde markis, whiche thi faders han set."},{"number":29,"verse":"Thou hast seyn a man smert in his werk; he schal stonde bifore kyngis, and he schal not be bifor vnnoble men."}]}