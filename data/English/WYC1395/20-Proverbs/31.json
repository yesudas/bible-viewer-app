{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":31,"verses":[{"number":1,"verse":"The wordis of Lamuel, the king; the visioun bi which his modir tauyte hym."},{"number":2,"verse":"What my derlyng? what the derlyng of my wombe? what the derlyng of my desiris?"},{"number":3,"verse":"Yyue thou not thi catel to wymmen, and thi richessis to do awei kyngis."},{"number":4,"verse":"A! Lamuel, nyle thou yiue wyn to kingis; for no pryuete is, where drunkenesse regneth."},{"number":5,"verse":"Lest perauenture thei drynke, and foryete domes, and chaunge the cause of the sones of a pore man."},{"number":6,"verse":"Yyue ye sidur to hem that morenen, and wyn to hem that ben of bitter soule."},{"number":7,"verse":"Drinke thei, and foryete thei her nedinesse; and thenke thei no more on her sorewe."},{"number":8,"verse":"Opene thi mouth for a doumb man,"},{"number":9,"verse":"and opene thi mouth for the causes of alle sones that passen forth. Deme thou that that is iust, and deme thou a nedi man and a pore man."},{"number":10,"verse":"Who schal fynde a stronge womman? the prijs of her is fer, and fro the laste endis."},{"number":11,"verse":"The herte of hir hosebond tristith in hir; and sche schal not haue nede to spuylis."},{"number":12,"verse":"Sche schal yelde to hym good, and not yuel, in alle the daies of hir lijf."},{"number":13,"verse":"Sche souyte wolle and flex; and wrouyte bi the counsel of hir hondis."},{"number":14,"verse":"Sche is maad as the schip of a marchaunt, that berith his breed fro fer."},{"number":15,"verse":"And sche roos bi nyyt, and yaf prey to hir meyneals, and metis to hir handmaidis."},{"number":16,"verse":"Sche bihelde a feeld, and bouyte it; of the fruyt of hir hondis sche plauntide a vyner."},{"number":17,"verse":"Sche girde hir leendis with strengthe, and made strong hir arm."},{"number":18,"verse":"Sche taastide, and siy, that hir marchaundie was good; hir lanterne schal not be quenchid in the niyt."},{"number":19,"verse":"Sche putte hir hondis to stronge thingis, and hir fyngris token the spyndil."},{"number":20,"verse":"Sche openyde hir hond to a nedi man, and stretchide forth hir hondis to a pore man."},{"number":21,"verse":"Sche schal not drede for hir hous of the cooldis of snow; for alle hir meyneals ben clothid with double clothis."},{"number":22,"verse":"Sche made to hir a ray cloth; bijs and purpur is the cloth of hir."},{"number":23,"verse":"Hir hosebonde is noble in the yatis, whanne he sittith with the senatours of erthe."},{"number":24,"verse":"Sche made lynnun cloth, and selde; and yaf a girdil to a Chananei."},{"number":25,"verse":"Strengthe and fairnesse is the clothing of hir; and sche schal leiye in the laste dai."},{"number":26,"verse":"Sche openyde hir mouth to wisdom; and the lawe of merci is in hir tunge."},{"number":27,"verse":"Sche bihelde the pathis of hir hous; and sche eet not breed idili."},{"number":28,"verse":"Hir sones risiden, and prechiden hir moost blessid; hir hosebonde roos, and preiside hir."},{"number":29,"verse":"Many douytris gaderiden richessis; thou passidist alle."},{"number":30,"verse":"Fairnesse is disseiuable grace, and veyn; thilke womman, that dredith the Lord, schal be preisid."},{"number":31,"verse":"Yyue ye to hir of the fruyt of hir hondis; and hir werkis preise hir in the yatis."}]}