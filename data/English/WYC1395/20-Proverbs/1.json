{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":1,"verses":[{"number":1,"verse":"The parablis of Salomon, the sone of Dauid, king of Israel;"},{"number":2,"verse":"to kunne wisdom and kunnyng;"},{"number":3,"verse":"to vndurstonde the wordis of prudence; and to take the lernyng of teching; to take riytfulnesse, and dom, and equyte;"},{"number":4,"verse":"that felnesse be youun to litle children, and kunnyng, and vndurstonding to a yong wexynge man."},{"number":5,"verse":"A wise man heringe schal be wisere; and a man vndurstondinge schal holde gouernails."},{"number":6,"verse":"He schal perseyue a parable, and expownyng; the wordis of wise men, and the derk figuratif spechis of hem."},{"number":7,"verse":"The drede of the Lord is the bigynning of wisdom; foolis dispisen wisdom and teching."},{"number":8,"verse":"My sone, here thou the teching of thi fadir, and forsake thou not the lawe of thi modir;"},{"number":9,"verse":"that grace be addid, ethir encreessid, to thin heed, and a bie to thi necke."},{"number":10,"verse":"Mi sone, if synneris flateren thee, assente thou not to hem."},{"number":11,"verse":"If thei seien, Come thou with vs, sette we aspies to blood, hide we snaris of disseitis ayens an innocent without cause;"},{"number":12,"verse":"swolowe we him, as helle swolowith a man lyuynge; and al hool, as goynge doun in to a lake; we schulen fynde al preciouse catel,"},{"number":13,"verse":"we schulen fille oure housis with spuylis; sende thou lot with vs,"},{"number":14,"verse":"o purs be of vs alle;"},{"number":15,"verse":"my sone, go thou not with hem; forbede thi foot fro the pathis of hem."},{"number":16,"verse":"For the feet of hem rennen to yuel; and thei hasten to schede out blood."},{"number":17,"verse":"But a net is leid in veyn bifore the iyen of briddis, that han wengis."},{"number":18,"verse":"Also `thilke wickid disseyueris setten aspies ayens her owne blood; and maken redi fraudis ayens her soulis."},{"number":19,"verse":"So the pathis of ech auerouse man rauyschen the soulis of hem that welden."},{"number":20,"verse":"Wisdom prechith with outforth; in stretis it yyueth his vois."},{"number":21,"verse":"It crieth ofte in the heed of cumpenyes; in the leeues of yatis of the citee it bringith forth hise wordis,"},{"number":22,"verse":"and seith, Hou long, ye litle men in wit, louen yong childhod, and foolis schulen coueyte tho thingis, that ben harmful to hem silf, and vnprudent men schulen hate kunnyng?"},{"number":23,"verse":"Be ye conuertid at my repreuyng; lo, Y schal profre forth to you my spirit, and Y schal schewe my wordis."},{"number":24,"verse":"For Y clepide, and ye forsoken; Y helde forth myn hond, and noon was that bihelde."},{"number":25,"verse":"Ye dispisiden al my councel; and chargiden not my blamyngis."},{"number":26,"verse":"And Y schal leiye in youre perisching; and Y schal scorne you, whanne that, that ye dreden, cometh to you."},{"number":27,"verse":"Whanne sodeyne wretchidnesse fallith in, and perisching bifallith as tempest; whanne tribulacioun and angwisch cometh on you."},{"number":28,"verse":"Thanne thei schulen clepe me, and Y schal not here; thei schulen rise eerli, and thei schulen not fynde me."},{"number":29,"verse":"For thei hatiden teching, and thei token not the drede of the Lord,"},{"number":30,"verse":"nether assentiden to my councel, and depraueden al myn amendyng."},{"number":31,"verse":"Therfor thei schulen ete the fruytis of her weie; and thei schulen be fillid with her counseils."},{"number":32,"verse":"The turnyng awei of litle men in wit schal sle hem; and the prosperite of foolis schal leese hem."},{"number":33,"verse":"But he that herith me, schal reste with outen drede; and he schal vse abundaunce, whanne the drede of yuels is takun awei."}]}