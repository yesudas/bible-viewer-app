{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":7,"verses":[{"number":1,"verse":"Mi sone, kepe thou my wordis; and kepe myn heestis to thee. Sone, onoure thou the Lord, and thou schalt be `myyti; but outakun hym drede thou not an alien."},{"number":2,"verse":"Kepe thou myn heestis, and thou schalt lyue; and my lawe as the appil of thin iyen."},{"number":3,"verse":"Bynde thou it in thi fyngris; write thou it in the tablis of thin herte."},{"number":4,"verse":"Seie thou to wisdom, Thou art my sistir; and clepe thou prudence thi frendesse."},{"number":5,"verse":"That it kepe thee fro a straunge womman; and fro an alien womman, that makith hir wordis swete."},{"number":6,"verse":"For whi fro the wyndow of myn hous bi the latijs Y bihelde; and Y se litle children."},{"number":7,"verse":"I biholde a yong man coward,"},{"number":8,"verse":"that passith bi the stretis, bisidis the corner; and he"},{"number":9,"verse":"goith niy the weie of hir hous in derk tyme, whanne the dai drawith to niyt, in the derknessis and myst of the nyyt."},{"number":10,"verse":"And lo! a womman, maad redi with ournement of an hoore to disseyue soulis, meetith hym, and sche is a ianglere, and goynge about,"},{"number":11,"verse":"and vnpacient of reste, and mai not stonde in the hous with hir feet;"},{"number":12,"verse":"and now without forth, now in stretis, now bisidis corneris sche `aspieth."},{"number":13,"verse":"And sche takith, and kissith the yong man; and flaterith with wowynge cheer, and seith, Y ouyte sacrifices for heelthe;"},{"number":14,"verse":"to dai Y haue yolde my vowis."},{"number":15,"verse":"Therfor Y yede out in to thi meetyng, and Y desiride to se thee; and Y haue founde thee."},{"number":16,"verse":"Y haue maad my bed with coordis, Y haue arayed with tapetis peyntid of Egipt;"},{"number":17,"verse":"Y haue bispreynt my bed with myrre, and aloes, and canel."},{"number":18,"verse":"Come thou, be we fillid with tetis, and vse we collyngis that ben coueitid; til the dai bigynne to be cleer."},{"number":19,"verse":"For myn hosebonde is not in his hows; he is goon a ful long weie."},{"number":20,"verse":"He took with hym a bagge of money; he schal turne ayen in to his hous in the dai of ful moone."},{"number":21,"verse":"Sche boonde hym with many wordis; and sche drow forth hym with flateryngis of lippis."},{"number":22,"verse":"Anoon he as an oxe led to slayn sacrifice sueth hir, and as a ioli lomb and vnkunnynge; and the fool woot not, that he is drawun to bondys,"},{"number":23,"verse":"til an arowe perse his mawe. As if a brid hastith to the snare; and woot not, that it is don of the perel of his lijf."},{"number":24,"verse":"Now therfor, my sone, here thou me; and perseyue the wordis of my mouth."},{"number":25,"verse":"Lest thi soule be drawun awei in the weies of hir; nether be thou disseyued in the pathis of hir."},{"number":26,"verse":"For sche castide doun many woundid men; and alle strongeste men weren slayn of hir."},{"number":27,"verse":"The weies of helle is hir hous; and persen in to ynnere thingis of deeth."}]}