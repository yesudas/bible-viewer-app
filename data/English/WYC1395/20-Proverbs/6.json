{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":6,"verses":[{"number":1,"verse":"Mi sone, if thou hast bihiyt for thi freend; thou hast fastned thin hoond at a straunger."},{"number":2,"verse":"Thou art boundun bi the wordis of thi mouth; and thou art takun with thin owne wordis."},{"number":3,"verse":"Therfor, my sone, do thou that that Y seie, and delyuere thi silf; for thou hast fallun in to the hond of thi neiybore. Renne thou aboute, haste thou, reise thi freend;"},{"number":4,"verse":"yyue thou not sleep to thin iyen, nether thin iyeliddis nappe."},{"number":5,"verse":"Be thou rauyschid as a doo fro the hond; and as a bridde fro aspiyngis of the foulere."},{"number":6,"verse":"O! thou slowe man, go to the `amte, ether pissemyre; and biholde thou hise weies, and lerne thou wisdom."},{"number":7,"verse":"Which whanne he hath no duyk, nethir comaundour, nether prince;"},{"number":8,"verse":"makith redi in somer mete to hym silf, and gaderith togidere in heruest that, that he schal ete."},{"number":9,"verse":"Hou long schalt thou, slow man, slepe? whanne schalt thou rise fro thi sleep?"},{"number":10,"verse":"A litil thou schalt slepe, a litil thou schalt nappe; a litil thou schalt ioyne togidere thin hondis, that thou slepe."},{"number":11,"verse":"And nedynesse, as a weigoere, schal come to thee; and pouert, as an armed man. Forsothe if thou art not slow, thi ripe corn schal come as a welle; and nedynesse schal fle fer fro thee."},{"number":12,"verse":"A man apostata, a man vnprofitable, he goith with a weiward mouth;"},{"number":13,"verse":"he bekeneth with iyen, he trampith with the foot, he spekith with the fyngur,"},{"number":14,"verse":"bi schrewid herte he ymagyneth yuel, and in al tyme he sowith dissenciouns."},{"number":15,"verse":"His perdicioun schal come to hym anoon, and he schal be brokun sodeynli; and he schal no more haue medecyn."},{"number":16,"verse":"Sixe thingis ben, whyche the Lord hatith; and hise soule cursith the seuenthe thing."},{"number":17,"verse":"Hiye iyen, a tunge liere, hondis schedinge out innocent blood,"},{"number":18,"verse":"an herte ymagynynge worste thouytis, feet swifte to renne in to yuel,"},{"number":19,"verse":"a man bringynge forth lesingis, a fals witnesse; and him that sowith discordis among britheren."},{"number":20,"verse":"Mi sone, kepe the comaundementis of thi fadir; and forsake not the lawe of thi modir."},{"number":21,"verse":"Bynde thou tho continueli in thin herte; and cumpasse `to thi throte."},{"number":22,"verse":"Whanne thou goist, go tho with thee; whanne thou slepist, kepe tho thee; and thou wakynge speke with tho."},{"number":23,"verse":"For the comaundement of God is a lanterne, and the lawe is liyt, and the blamyng of techyng is the weie of lijf;"},{"number":24,"verse":"`that the comaundementis kepe thee fro an yuel womman, and fro a flaterynge tunge of a straunge womman."},{"number":25,"verse":"Thin herte coueite not the fairnesse of hir; nether be thou takun bi the signes of hir."},{"number":26,"verse":"For the prijs of an hoore is vnnethe of o loof; but a womman takith the preciouse soule of a man."},{"number":27,"verse":"Whether a man mai hide fier in his bosum, that hise clothis brenne not;"},{"number":28,"verse":"ethir go on colis, and hise feet be not brent?"},{"number":29,"verse":"So he that entrith to the wijf of his neiybore; schal not be cleene, whanne he hath touchid hir."},{"number":30,"verse":"It is not greet synne, whanne a man stelith; for he stelith to fille an hungri soule."},{"number":31,"verse":"And he takun schal yelde the seuenthe fold; and he schal yyue al the catel of his hous, and schal delyuere hym silf."},{"number":32,"verse":"But he that is avouter; schal leese his soule, for the pouert of herte."},{"number":33,"verse":"He gaderith filthe, and sclaundrith to hym silf; and his schenschip schal not be don awei."},{"number":34,"verse":"For the feruent loue and strong veniaunce of the man schal not spare in the dai of veniaunce,"},{"number":35,"verse":"nether schal assente to the preieris of ony; nether schal take ful many yiftis for raunsum."}]}