{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":29,"verses":[{"number":1,"verse":"Sodeyn perischyng schal come on that man, that with hard nol dispisith a blamere; and helth schal not sue hym."},{"number":2,"verse":"The comynalte schal be glad in the multipliyng of iust men; whanne wickid men han take prinshod, the puple schal weyle."},{"number":3,"verse":"A man that loueth wisdom, makith glad his fadir; but he that nurschith `an hoore, schal leese catel."},{"number":4,"verse":"A iust king reisith the lond; an auerouse man schal distrie it."},{"number":5,"verse":"A man that spekith bi flaterynge and feyned wordis to his frend; spredith abrood a net to hise steppis."},{"number":6,"verse":"A snare schal wlappe a wickid man doynge synne; and a iust man schal preise, and schal make ioye."},{"number":7,"verse":"A iust man knowith the cause of pore men; an vnpitouse man knowith not kunnyng."},{"number":8,"verse":"Men ful of pestilence distryen a citee; but wise men turnen awei woodnesse."},{"number":9,"verse":"If a wijs man stryueth with a fool; whether he be wrooth, `ether he leiyith, he schal not fynde reste."},{"number":10,"verse":"Menquelleris haten a simple man; but iust men seken his soule."},{"number":11,"verse":"A fool bringith forth al his spirit; a wise man dilaieth, and reserueth in to tyme comynge afterward."},{"number":12,"verse":"A prince that herith wilfuli the wordis of a leesyng; schal haue alle mynystris vnfeithful."},{"number":13,"verse":"A pore man and a leenere metten hem silf; the Lord is liytnere of euer ethir."},{"number":14,"verse":"If a kyng demeth pore men in treuthe; his trone schal be maad stidfast with outen ende."},{"number":15,"verse":"A yerde and chastisyng schal yyue wisdom; but a child, which is left to his wille, schendith his modir."},{"number":16,"verse":"Grete trespassis schulen be multiplied in the multipliyng of wickid men; and iust men schulen se the fallyngis of hem."},{"number":17,"verse":"Teche thi sone, and he schal coumforte thee; and he schal yyue delicis to thi soule."},{"number":18,"verse":"Whanne prophesie faylith, the puple schal be distried; but he that kepith the lawe, is blessid."},{"number":19,"verse":"A seruaunt mai not be tauyt bi wordis; for he vndirstondith that that thou seist, and dispisith for to answere."},{"number":20,"verse":"Thou hast seyn a man swift to speke; foli schal be hopid more than his amendyng."},{"number":21,"verse":"He that nurschith his seruaunt delicatli fro childhod; schal fynde hym rebel aftirward."},{"number":22,"verse":"A wrathful man territh chidingis; and he that is liyt to haue indignacioun, schal be more enclynaunt to synnes."},{"number":23,"verse":"Lownesse sueth a proude man; and glorie schal vp take a meke man of spirit."},{"number":24,"verse":"He that takith part with a theef, hatith his soule; he herith a man chargynge greetli, and schewith not."},{"number":25,"verse":"He that dredith a man, schal falle soon; he that hopith in the Lord, shal be reisid."},{"number":26,"verse":"Many men seken the face of the prince; and the doom of alle men schal go forth of the Lord."},{"number":27,"verse":"Iust men han abhomynacioun of a wickid man; and wickid men han abhomynacioun of hem, that ben in a riytful weye. A sone kepynge a word, schal be out of perdicioun."}]}