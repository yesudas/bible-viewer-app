{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":28,"verses":[{"number":1,"verse":"A wickid man fleeth, whanne no man pursueth; but a iust man as a lioun tristynge schal be with out ferdfulnesse."},{"number":2,"verse":"For the synnes of the lond ben many princis therof; and for the wisdom of a man, and for the kunnyng of these thingis that ben seid, the lijf of the duyk schal be lengere."},{"number":3,"verse":"A pore man falsli calengynge pore men, is lijk a grete reyn, wherynne hungur is maad redi."},{"number":4,"verse":"Thei that forsaken the lawe, preisen a wickid man; thei that kepen `the lawe, ben kyndlid ayens hym."},{"number":5,"verse":"Wickid men thenken not doom; but thei that seken the Lord, perseyuen alle thingis."},{"number":6,"verse":"Betere is a pore man goynge in his sympilnesse, than a riche man in schrewid weies."},{"number":7,"verse":"He that kepith the lawe, is a wijs sone; but he that fedith glotouns, schendith his fadir."},{"number":8,"verse":"He that gaderith togidere richessis bi vsuris, and fre encrees, gaderith tho togidere ayens pore men."},{"number":9,"verse":"His preyer schal be maad cursid, that bowith awei his eere; that he here not the lawe."},{"number":10,"verse":"He that disseyueth iust men in an yuel weye, schal falle in his perisching; and iuste men schulen welde hise goodis."},{"number":11,"verse":"A ryche man semeth wijs to him silf; but a pore man prudent schal serche him."},{"number":12,"verse":"In enhaunsing of iust men is miche glorie; whanne wickid men regnen, fallyngis of men ben."},{"number":13,"verse":"He that hidith hise grete trespassis, schal not be maad riytful; but he that knoulechith and forsakith tho, schal gete merci."},{"number":14,"verse":"Blessid is the man, which is euere dredeful; but he that is `harde of soule, schal falle in to yuel."},{"number":15,"verse":"A rorynge lioun, and an hungry bere, is a wickid prince on a pore puple."},{"number":16,"verse":"A duyk nedi of prudence schal oppresse many men bi fals chalenge; but the daies of hym that hatith aueryce, schulen be maad longe."},{"number":17,"verse":"No man susteyneth a man that falsly chalengith the blood of a man, if he fleeth `til to the lake."},{"number":18,"verse":"He that goith simpli, schal be saaf; he that goith bi weiward weies, schal falle doun onys."},{"number":19,"verse":"He that worchith his lond, schal be fillid with looues; he that sueth ydelnesse, schal be fillid with nedynesse."},{"number":20,"verse":"A feithful man schal be preisid myche; but he that hastith to be maad riche, schal not be innocent."},{"number":21,"verse":"He that knowith a face in doom, doith not wel; this man forsakith treuthe, yhe, for a mussel of breed."},{"number":22,"verse":"A man that hastith to be maad riche, and hath enuye to othere men; woot not that nedinesse schal come on hym."},{"number":23,"verse":"He that repreueth a man, schal fynde grace aftirward at hym; more than he that disseyueth bi flateryngis of tunge."},{"number":24,"verse":"He that withdrawith ony thing fro his fadir and fro his modir, and seith that this is no synne, is parcener of a manquellere."},{"number":25,"verse":"He that auauntith hym silf, and alargith, reisith stryues; but he that hopith in the Lord, schal be sauyd."},{"number":26,"verse":"He that tristith in his herte, is a fool; but he that goith wiseli,"},{"number":27,"verse":"schal be preysid. He that yyueth to a pore man, schal not be nedi; he that dispisith `a pore man bisechynge, schal suffre nedynesse."},{"number":28,"verse":"Whanne vnpitouse men risen, men schulen be hid; whanne tho `vnpitouse men han perischid, iust men schulen be multiplied."}]}