{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":20,"verses":[{"number":1,"verse":"Wiyn is a letcherouse thing and drunkenesse is ful of noise; who euere delitith in these, schal not be wijs."},{"number":2,"verse":"As the roryng of a lioun, so and the drede of the kyng; he that territh hym to ire, synneth ayens his owne lijf."},{"number":3,"verse":"It is onour to a man that departith hym silf fro stryuyngis; but fonned men ben medlid with dispisyngis."},{"number":4,"verse":"A slow man nolde ere for coold; therfor he schal begge in somer, and me schal not yyue to hym."},{"number":5,"verse":"As deep watir, so counsel is in the herte of a man; but a wijs man schal drawe it out."},{"number":6,"verse":"Many men ben clepid merciful; but who schal fynde a feithful man?"},{"number":7,"verse":"Forsothe a iust man that goith in his simplenesse, schal leeue blessid sones aftir hym."},{"number":8,"verse":"A king that sittith in the seete of doom, distrieth al yuel bi his lokyng."},{"number":9,"verse":"Who may seie, Myn herte is clene; Y am clene of synne?"},{"number":10,"verse":"A weiyte and a weiyte, a mesure and a mesure, euer eithir is abhomynable at God."},{"number":11,"verse":"A child is vndurstondun bi hise studies, yf his werkis ben riytful and cleene."},{"number":12,"verse":"An eere heringe, and an iye seynge, God made euere eithir."},{"number":13,"verse":"Nyle thou loue sleep, lest nedynesse oppresse thee; opene thin iyen, and be thou fillid with looues."},{"number":14,"verse":"Ech biere seith, It is yuel, it is yuel; and whanne he hath go awey, thanne he schal haue glorie."},{"number":15,"verse":"Gold, and the multitude of iemmes, and a preciouse vessel, ben the lippis of kunnyng."},{"number":16,"verse":"Take thou awei the cloth of hym, that was borewe of an othere man; and for straungeris take thou awei a wed fro hym."},{"number":17,"verse":"The breed of a leesing is sweet to a man; and aftirward his mouth schal be fillid with rikenyng."},{"number":18,"verse":"Thouytis ben maad strong bi counselis; and bateils schulen be tretid bi gouernals."},{"number":19,"verse":"Be thou not medlid with him that schewith pryuetees, and goith gylefulli, and alargith hise lippis."},{"number":20,"verse":"The liyt of hym that cursith his fadir and modir, schal be quenchid in the myddis of derknessis."},{"number":21,"verse":"Eritage to which me haastith in the bigynnyng, schal wante blessing in the laste tyme."},{"number":22,"verse":"Seie thou not, Y schal yelde yuel for yuel; abide thou the Lord, and he schal delyuere thee."},{"number":23,"verse":"Abhomynacioun at God is weiyte and weiyte; a gileful balaunce is not good."},{"number":24,"verse":"The steppis of man ben dressid of the Lord; who forsothe of men mai vndurstonde his weie?"},{"number":25,"verse":"Falling of man is to make auow to seyntis, and aftirward to withdrawe the vowis."},{"number":26,"verse":"A wijs kyng scaterith wickid men; and bowith a bouwe of victorie ouer hem."},{"number":27,"verse":"The lanterne of the Lord is the spirit of man, that sekith out alle the priuetees of the wombe."},{"number":28,"verse":"Merci and treuthe kepen a kyng; and his trone is maad strong bi mekenesse."},{"number":29,"verse":"The ful out ioiyng of yonge men is the strengthe of hem; and the dignyte of elde men is hoornesse."},{"number":30,"verse":"The wannesse of wounde schal wipe aweie yuels, and woundis in the priuyere thingis of the wombe."}]}