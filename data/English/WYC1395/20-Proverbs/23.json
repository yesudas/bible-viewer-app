{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":23,"verses":[{"number":1,"verse":"Whanne thou sittist, to ete with the prince, perseyue thou diligentli what thingis ben set bifore thi face,"},{"number":2,"verse":"and sette thou a withholding in thi throte. If netheles thou hast power on thi soule,"},{"number":3,"verse":"desire thou not of his metis, in whom is the breed of `a leesing."},{"number":4,"verse":"Nyle thou trauele to be maad riche, but sette thou mesure to thi prudence."},{"number":5,"verse":"Reise not thin iyen to richessis, whiche thou maist not haue; for tho schulen make to hem silf pennes, as of an egle, and tho schulen flee in to heuene."},{"number":6,"verse":"Ete thou not with an enuyouse man, and desire thou not hise metis;"},{"number":7,"verse":"for at the licnesse of a fals dyuynour and of a coniectere, he gessith that, that he knowith not. He schal seie to thee, Ete thou and drinke; and his soule is not with thee."},{"number":8,"verse":"Thou schalt brake out the metis, whiche thou hast ete; and thou schalt leese thi faire wordis."},{"number":9,"verse":"Speke thou not in the eeris of vnwise men; for thei schulen dispise the teching of thi speche."},{"number":10,"verse":"Touche thou not the termes of litle children; and entre thou not in to the feeld of fadirles and modirles children."},{"number":11,"verse":"For the neiybore of hem is strong, and he schal deme her cause ayens thee."},{"number":12,"verse":"Thin herte entre to techyng, and thin eeris `be redi to the wordis of kunnyng."},{"number":13,"verse":"Nile thou withdrawe chastisyng fro a child; for thouy thou smyte hym with a yerde, he schal not die."},{"number":14,"verse":"Thou schalt smyte hym with a yerde, and thou schalt delyuere his soule fro helle."},{"number":15,"verse":"Mi sone, if thi soule is wijs, myn herte schal haue ioye with thee;"},{"number":16,"verse":"and my reynes schulen make ful out ioye, whanne thi lippis speken riytful thing."},{"number":17,"verse":"Thin herte sue not synneris; but be thou in the drede of the Lord al dai."},{"number":18,"verse":"For thou schalt haue hope at the laste, and thin abidyng schal not be don awei."},{"number":19,"verse":"Mi sone, here thou, and be thou wijs, and dresse thi soule in the weie."},{"number":20,"verse":"Nyle thou be in the feestis of drinkeris, nether in the ofte etyngis of hem, that bryngen togidere fleischis to ete."},{"number":21,"verse":"For men yyuynge tent to drinkis, and yyuyng mussels togidere, schulen be waastid, and napping schal be clothid with clothis."},{"number":22,"verse":"Here thi fadir, that gendride thee; and dispise not thi modir, whanne sche is eld."},{"number":23,"verse":"Bie thou treuthe, and nyle thou sille wisdom, and doctryn, and vndurstonding."},{"number":24,"verse":"The fadir of a iust man ioieth ful out with ioie; he that gendride a wijs man, schal be glad in hym."},{"number":25,"verse":"Thi fadir and thi modir haue ioye, and he that gendride thee, make ful out ioye."},{"number":26,"verse":"My sone, yyue thin herte to me, and thin iyen kepe my weyes."},{"number":27,"verse":"For an hoore is a deep diche, and an alien womman is a streit pit."},{"number":28,"verse":"Sche settith aspie in the weie, as a theef; and sche schal sle hem, whiche sche schal se vnwar."},{"number":29,"verse":"To whom is wo? to whos fadir is wo? to whom ben chidingis? to whom ben dichis? to whom ben woundis with out cause? to whom is puttyng out of iyen?"},{"number":30,"verse":"Whether not to hem, that dwellen in wyn, and studien to drynke al of cuppis?"},{"number":31,"verse":"Biholde thou not wyn, whanne it sparclith, whanne the colour therof schyneth in a ver."},{"number":32,"verse":"It entrith swetli, but at the laste it schal bite as an eddre doith, and as a cocatrice it schal schede abrood venyms."},{"number":33,"verse":"Thin iyen schulen se straunge wymmen, and thi herte schal speke weiwerd thingis."},{"number":34,"verse":"And thou schalt be as a man slepinge in the myddis of the see, and as a gouernour aslepid, whanne the steere is lost."},{"number":35,"verse":"And thou schalt seie, Thei beeten me, but Y hadde not sorewe; thei drowen me, and Y feelide not; whanne schal Y wake out, and Y schal fynde wynes eft?"}]}