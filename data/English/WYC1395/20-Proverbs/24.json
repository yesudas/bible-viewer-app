{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":24,"verses":[{"number":1,"verse":"Sue thou not yuele men, desire thou not to be with hem."},{"number":2,"verse":"For the soule of hem bithenkith raueyns, and her lippis speken fraudis."},{"number":3,"verse":"An hous schal be bildid bi wisdom, and schal be maad strong bi prudence."},{"number":4,"verse":"Celeris schulen be fillid in teching, al riches preciouse and ful fair."},{"number":5,"verse":"A wijs man is strong, and a lerned man is stalworth and miyti."},{"number":6,"verse":"For whi batel is bigunnun with ordenaunce, and helthe schal be, where many counsels ben."},{"number":7,"verse":"Wisdom is hiy to a fool; in the yate he schal not opene his mouth."},{"number":8,"verse":"He that thenkith to do yuels, schal be clepid a fool."},{"number":9,"verse":"The thouyte of a fool is synne; and a bacbitere is abhomynacioun of men."},{"number":10,"verse":"If thou that hast slide, dispeirist in the dai of angwisch, thi strengthe schal be maad lesse."},{"number":11,"verse":"Delyuere thou hem, that ben led to deth; and ceesse thou not to delyuere hem, that ben drawun to deth."},{"number":12,"verse":"If thou seist, Strengthis suffisen not; he that is biholdere of the herte, vndirstondith, and no thing disseyueth the kepere of thi soule, and he schal yelde to a man bi hise werkis."},{"number":13,"verse":"Mi sone, ete thou hony, for it is good; and an honycomb ful swete to thi throte."},{"number":14,"verse":"`So and the techyng of wisdom is good to thi soule; and whanne thou hast founde it, thou schalt haue hope in the laste thingis, and thin hope schal not perische."},{"number":15,"verse":"Aspie thou not, and seke not wickidnesse in the hous of a iust man, nether waste thou his reste."},{"number":16,"verse":"For a iust man schal falle seuene sithis in the dai, and schal rise ayen; but wickid men schulen falle in to yuele."},{"number":17,"verse":"Whanne thin enemye fallith, haue thou not ioye; and thin herte haue not ful out ioiyng in his fal;"},{"number":18,"verse":"lest perauenture the Lord se, and it displese hym, and he take awei his ire fro hym."},{"number":19,"verse":"Stryue thou not with `the worste men, nether sue thou wickid men."},{"number":20,"verse":"For whi yuele men han not hope of thingis to comynge, and the lanterne of wickid men schal be quenchid."},{"number":21,"verse":"My sone, drede thou God, and the kyng; and be thou not medlid with bacbiteris."},{"number":22,"verse":"For her perdicioun schal rise togidere sudenli, and who knowith the fal of euer either?"},{"number":23,"verse":"Also these thingis that suen ben to wise men. It is not good to knowe a persoone in doom."},{"number":24,"verse":"Puplis schulen curse hem, that seien to a wickid man, Thou art iust; and lynagis schulen holde hem abhomynable."},{"number":25,"verse":"Thei that repreuen iustli synners, schulen be preisid; and blessing schal come on hem."},{"number":26,"verse":"He that answerith riytful wordis, schal kisse lippis."},{"number":27,"verse":"Make redi thi werk with outforth, and worche thi feelde dilygentli, that thou bilde thin hous aftirward."},{"number":28,"verse":"Be thou not a witnesse with out resonable cause ayens thi neiybore; nether flatere thou ony man with thi lippis."},{"number":29,"verse":"Seie thou not, As he dide to me, so Y schal do to him, and Y schal yelde to ech man aftir his werk."},{"number":30,"verse":"I passide bi the feeld of a slow man, and bi the vyner of a fonned man; and, lo!"},{"number":31,"verse":"nettlis hadden fillid al, thornes hadden hilid the hiyere part therof, and the wal of stoonys with out morter was distried."},{"number":32,"verse":"And whanne Y hadde seyn this thing, Y settide in myn herte, and bi ensaumple Y lernyde techyng."},{"number":33,"verse":"Hou longe slepist thou, slow man? whanne schalt thou ryse fro sleep? Sotheli thou schalt slepe a litil, thou schalt nappe a litil, thou schalt ioyne togidere the hondis a litil, to take reste;"},{"number":34,"verse":"and thi nedynesse as a currour schal come to thee, and thi beggerie as an armed man."}]}