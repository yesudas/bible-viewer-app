{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":17,"verses":[{"number":1,"verse":"Betere is a drie mussel with ioye, than an hous ful of sacrifices with chidyng."},{"number":2,"verse":"A wijs seruaunt schal be lord of fonned sones; and he schal departe eritage among britheren."},{"number":3,"verse":"As siluer is preued bi fier, and gold is preued bi a chymnei, so the Lord preueth hertis."},{"number":4,"verse":"An yuel man obeieth to a wickid tunge; and a fals man obeieth to false lippis."},{"number":5,"verse":"He that dispisith a pore man, repreueth his maker; and he that is glad in the fallyng of another man, schal not be vnpunyschid."},{"number":6,"verse":"The coroun of elde men is the sones of sones; and the glorie of sones is the fadris of hem."},{"number":7,"verse":"Wordis wel set togidere bisemen not a fool; and a liynge lippe bicometh not a prince."},{"number":8,"verse":"A preciouse stoon moost acceptable is the abiding of hym that sekith; whidur euere he turneth hym silf, he vndurstondith prudentli."},{"number":9,"verse":"He that helith trespas, sekith frenschipis; he that rehersith bi an hiy word, departith hem, that ben knyt togidere in pees."},{"number":10,"verse":"A blamyng profitith more at a prudent man, than an hundryd woundis at a fool."},{"number":11,"verse":"Euere an yuel man sekith stryues; forsothe a cruel aungel schal be sent ayens hym."},{"number":12,"verse":"It spedith more to meete a femal bere, whanne the whelpis ben rauyschid, than a fool tristynge to hym silf in his foli."},{"number":13,"verse":"Yuel schal not go a wei fro the hous of hym, that yeldith yuels for goodis."},{"number":14,"verse":"He that leeueth watir, is heed of stryues; and bifor that he suffrith wrong, he forsakith dom."},{"number":15,"verse":"Bothe he that iustifieth a wickid man, and he that condempneth a iust man, euer ethir is abhomynable at God."},{"number":16,"verse":"What profitith it to a fool to haue richessis, sithen he mai not bie wisdom? He that makith his hous hiy, sekith falling; and he that eschewith to lerne, schal falle in to yuels."},{"number":17,"verse":"He that is a frend, loueth in al tyme; and a brother is preuyd in angwischis."},{"number":18,"verse":"A fonned man schal make ioie with hondis, whanne he hath bihiyt for his frend."},{"number":19,"verse":"He that bithenkith discordis, loueth chidingis; and he that enhaunsith his mouth, sekith fallyng."},{"number":20,"verse":"He that is of weiward herte, schal not fynde good; and he that turneth the tunge, schal falle in to yuel."},{"number":21,"verse":"A fool is borun in his schenschipe; but nether the fadir schal be glad in a fool."},{"number":22,"verse":"A ioiful soule makith likinge age; a sorewful spirit makith drie boonys."},{"number":23,"verse":"A wickid man takith yiftis fro the bosum, to mys turne the pathis of doom."},{"number":24,"verse":"Wisdom schyneth in the face of a prudent man; the iyen of foolis ben in the endis of erthe."},{"number":25,"verse":"A fonned sone is the ire of the fadir, and the sorewe of the modir that gendride hym."},{"number":26,"verse":"It is not good to brynge in harm to a iust man; nether to smyte the prince that demeth riytfuli."},{"number":27,"verse":"He that mesurith his wordis, is wijs and prudent; and a lerud man is of preciouse spirit."},{"number":28,"verse":"Also a foole, if he is stille, schal be gessid a wijs man; and, if he pressith togidre hise lippis, he `schal be gessid an vndurstondynge man."}]}