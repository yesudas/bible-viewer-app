{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":19,"verses":[{"number":1,"verse":"Betere is a pore man, that goith in his simplenesse, than a riche man bitynge hise lippis, and vnwijs."},{"number":2,"verse":"Where is not kunnyng of the soule, is not good; and he that is hasti, in feet hirtith."},{"number":3,"verse":"The foli of a man disseyueth hise steppis; and he brenneth in his soule ayens God."},{"number":4,"verse":"Richessis encreessen ful many freendis; forsothe also thei ben departid fro a pore man, whiche he hadde."},{"number":5,"verse":"A fals witnesse schal not be vnpunyschid; and he that spekith leesingis, schal not ascape."},{"number":6,"verse":"Many men onouren the persoone of a myyti man; and ben frendis of hym that deelith yiftis."},{"number":7,"verse":"The britheren of a pore man haten hym; ferthermore and the freendis yeden awei fer fro hym. He that sueth wordis oonli, schal haue no thing;"},{"number":8,"verse":"but he that holdith stabli the mynde, loueth his soule, and the kepere of prudence schal fynde goodis."},{"number":9,"verse":"A fals witnesse schal not be vnpunyschid; and he that spekith leesyngis, schal perische."},{"number":10,"verse":"Delices bicomen not a fool; nether `it bicometh a seruaunt to be lord of princes."},{"number":11,"verse":"The teching of a man is knowun bi pacience; and his glorie is to passe ouere wickid thingis."},{"number":12,"verse":"As the gnasting of a lioun, so and the ire of the king; and as deewe on eerbe, so and the gladnesse of the kyng."},{"number":13,"verse":"The sorewe of the fadir is a fonned sone; and roofes droppynge contynueli is a womman ful of chiding."},{"number":14,"verse":"Housis and richessis ben youun of fadir and modir; but a prudent wijf is youun propirli of the Lord."},{"number":15,"verse":"Slouth bringith in sleep; and a negligent soule schal haue hungur."},{"number":16,"verse":"He that kepith the comaundement of God, kepith his soule; but he that chargith not his weie, schal be slayn."},{"number":17,"verse":"He that hath mercy on a pore man, leeneth to the Lord; and he schal yelde his while to hym."},{"number":18,"verse":"Teche thi sone, and dispeire thou not; but sette thou not thi soule to the sleyng of hym."},{"number":19,"verse":"Forsothe he that is vnpacient, schal suffre harm; and whanne he hath rauyschid, he schal leie to anothir thing."},{"number":20,"verse":"Here thou counsel, and take thou doctryn; that thou be wijs in thi laste thingis."},{"number":21,"verse":"Many thouytis ben in the herte of a man; but the wille of the Lord schal dwelle."},{"number":22,"verse":"A nedi man is merciful; and betere is a pore iust man, than a man liere."},{"number":23,"verse":"The drede of the Lord ledith to lijf `of blis; and he `that dredith God schal dwelle in plentee, with outen visityng `of the worste."},{"number":24,"verse":"A slow man hidith his hond vndur the armpit; and putteth it not to his mouth."},{"number":25,"verse":"Whanne a man ful of pestilence is betun, a fool schal be wisere. If thou blamist a wijs man, he schal vndurstonde techyng."},{"number":26,"verse":"He that turmentith the fadir, and fleeth fro the modir, schal be ful of yuel fame, and schal be cursid."},{"number":27,"verse":"Sone, ceesse thou not to here techyng; and knowe thou the wordis of kunnyng."},{"number":28,"verse":"A wickid witnesse scorneth doom; and the mouth of vnpitouse men deuourith wickidnesse."},{"number":29,"verse":"Domes ben maad redi to scorneris; and hameris smytynge ben maad redi to the bodies of foolis."}]}