{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":27,"verses":[{"number":1,"verse":"Haue thou not glorie on the morewe, `not knowynge what thing the dai to comynge schal bringe forth."},{"number":2,"verse":"Another man, and not thi mouth preise thee; a straunger, and not thi lippis `preise thee."},{"number":3,"verse":"A stoon is heuy, and grauel is chariouse; but the ire of a fool is heuyere than euer eithir."},{"number":4,"verse":"Ire hath no merci, and woodnesse brekynge out `hath no merci; and who mai suffre the fersnesse of a spirit stirid?"},{"number":5,"verse":"Betere is opyn repreuyng, than loue hid."},{"number":6,"verse":"Betere ben the woundis of hym that loueth, than the gileful cossis of hym that hatith."},{"number":7,"verse":"A man fillid schal dispise an hony coomb; but an hungri man schal take, yhe, bittir thing for swete."},{"number":8,"verse":"As a brid passinge ouer fro his nest, so is a man that forsakith his place."},{"number":9,"verse":"The herte delitith in oynement, and dyuerse odours; and a soule is maad swete bi the good counsels of a frend."},{"number":10,"verse":"Forsake thou not thi frend, and the frend of thi fadir; and entre thou not in to the hous of thi brothir, in the dai of thi turment. Betere is a neiybore nyy, than a brothir afer."},{"number":11,"verse":"Mi sone, studie thou a boute wisdom, and make thou glad myn herte; that thou maist answere a word to a dispisere."},{"number":12,"verse":"A fel man seynge yuel was hid; litle men of wit passinge forth suffriden harmes."},{"number":13,"verse":"Take thou awei his clooth, that bihiyte for a straunger; and take thou awei a wed fro hym for an alien man."},{"number":14,"verse":"He that blessith his neiybore with greet vois; and risith bi niyt, schal be lijk hym that cursith."},{"number":15,"verse":"Roouys droppynge in the dai of coold, and a womman ful of chidyng ben comparisond."},{"number":16,"verse":"He that withholdith hir, as if he holdith wynd; and auoidith the oile of his riyt hond."},{"number":17,"verse":"Yrun is whettid bi irun; and a man whettith the face of his frend."},{"number":18,"verse":"He that kepith a fige tre, schal ete the fruytis therof; and he that is a kepere of his lord, schal be glorified."},{"number":19,"verse":"As the cheris of men biholdinge schynen in watris; so the hertis of men ben opyn to prudent men."},{"number":20,"verse":"Helle and perdicioun schulen not be fillid; so and the iyen of men moun not be fillid."},{"number":21,"verse":"As siluer is preuyd in a wellyng place, and gold `is preued in a furneys; so a man is preued bi the mouth of preyseris. The herte of a wickid man sekith out yuels; but a riytful herte sekith out kunnyng."},{"number":22,"verse":"Thouy thou beetist a fool in a morter, as with a pestel smytynge aboue dried barli; his foli schal not be don awei fro him."},{"number":23,"verse":"Knowe thou diligentli the cheere of thi beeste; and biholde thou thi flockis."},{"number":24,"verse":"For thou schalt not haue power contynueli; but a coroun schal be youun to thee in generacioun and in to generacioun."},{"number":25,"verse":"Medewis ben openyd, and greene eerbis apperiden; and hey is gaderid fro hillis."},{"number":26,"verse":"Lambren be to thi clothing; and kidis be to the prijs of feeld."},{"number":27,"verse":"The mylke of geete suffice to thee for thi meetis; in to the necessarie thingis of thin hous, and to lijflode to thin handmaidis."}]}