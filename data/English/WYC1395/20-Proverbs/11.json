{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":11,"verses":[{"number":1,"verse":"A gileful balaunce is abhominacioun anentis God; and an euene weiyte is his wille."},{"number":2,"verse":"Where pride is, there also dispising schal be; but where meeknesse is, there also is wisdom."},{"number":3,"verse":"The simplenesse of iust men schal dresse hem; and the disseyuyng of weiward men schal destrie hem."},{"number":4,"verse":"Richessis schulen not profite in the dai of veniaunce; but riytfulnesse schal delyuere fro deth."},{"number":5,"verse":"The riytfulnesse of a simple man schal dresse his weie; and a wickid man schal falle in his wickidnesse."},{"number":6,"verse":"The riytfulnesse of riytful men schal delyuere hem; and wickid men schulen be takun in her aspiyngis."},{"number":7,"verse":"Whanne a wickid man is deed, noon hope schal be ferther; and abidyng of bisy men schal perische."},{"number":8,"verse":"A iust man is delyuered from angwisch; and a wickid man schal be youun for hym."},{"number":9,"verse":"A feynere bi mouth disseyueth his freend; but iust men schulen be deliuered bi kunnyng."},{"number":10,"verse":"A citee schal be enhaunsid in the goodis of iust men; and preysyng schal be in the perdicioun of wickid men."},{"number":11,"verse":"A citee schal be enhaunsid bi blessing of iust men; and it schal be distried bi the mouth of wickid men."},{"number":12,"verse":"He that dispisith his freend, is nedi in herte; but a prudent man schal be stille."},{"number":13,"verse":"He that goith gilefuli, schewith priuetees; but he that is feithful, helith the priuetee of a freend."},{"number":14,"verse":"Where a gouernour is not, the puple schal falle; but helthe `of the puple is, where ben many counsels."},{"number":15,"verse":"He that makith feith for a straunger, schal be turmentid with yuel; but he that eschewith snaris, schal be sikur."},{"number":16,"verse":"A graciouse womman schal fynde glorie; and stronge men schulen haue richessis."},{"number":17,"verse":"A merciful man doith wel to his soule; but he that is cruel, castith awei, yhe, kynnesmen."},{"number":18,"verse":"A wickid man makith vnstable werk; but feithful mede is to hym, that sowith riytfulnesse."},{"number":19,"verse":"Merci schal make redi lijf; and the suyng of yuels `schal make redi deth."},{"number":20,"verse":"A schrewid herte is abhomynable to the Lord; and his wille is in hem, that goen symply."},{"number":21,"verse":"Thouy hond be in the hond, an yuel man schal not be innocent; but the seed of iust men schal be sauyd."},{"number":22,"verse":"A goldun `sercle, ether ryng, in the `nose thrillis of a sowe, a womman fair and fool."},{"number":23,"verse":"The desir of iust men is al good; abiding of wickid men is woodnesse."},{"number":24,"verse":"Sum men departen her owne thingis, and ben maad richere; other men rauyschen thingis, that ben not hern, and ben euere in nedynesse."},{"number":25,"verse":"A soule that blessith, schal be maad fat; and he that fillith, schal be fillid also."},{"number":26,"verse":"He that hidith wheete `in tyme, schal be cursid among the puplis; but blessyng schal come on the heed of silleris."},{"number":27,"verse":"Wel he risith eerli, that sekith good thingis; but he that is a serchere of yuels, schal be oppressid of tho."},{"number":28,"verse":"He that tristith in hise richessis, schal falle; but iust men schulen buriowne as a greene leef."},{"number":29,"verse":"He that disturblith his hows, schal haue wyndis in possessioun; and he that is a fool, schal serue a wijs man."},{"number":30,"verse":"The fruyt of a riytful man is the tre of lijf; and he that takith soulis, is a wijs man."},{"number":31,"verse":"If a iust man receyueth in erthe, how miche more an vnfeithful man, and synnere."}]}