{"bibleAbbr":"WYC1395","bookName":"Proverbs","bookEnglishName":"Proverbs","chapterNumber":14,"verses":[{"number":1,"verse":"A wijs womman bildith hir hous; and an unwijs womman schal distrie with hondis an hous bildid."},{"number":2,"verse":"A man goynge in riytful weie, and dredinge God, is dispisid of hym, that goith in a weie of yuel fame."},{"number":3,"verse":"The yerde of pride is in the mouth of a fool; the lippis of wijs men kepen hem."},{"number":4,"verse":"Where oxis ben not, the cratche is void; but where ful many cornes apperen, there the strengthe of oxe is opyn."},{"number":5,"verse":"A feithful witnesse schal not lie; a gileful witnesse bringith forth a leesing."},{"number":6,"verse":"A scornere sekith wisdom, and he fyndith not; the teching of prudent men is esy."},{"number":7,"verse":"Go thou ayens a man a fool; and he schal not knowe the lippis of prudence."},{"number":8,"verse":"The wisdom of a fel man is to vndirstonde his weie; and the vnwarnesse of foolis errith."},{"number":9,"verse":"A fool scorneth synne; grace schal dwelle among iust men."},{"number":10,"verse":"The herte that knowith the bittirnesse of his soule; a straunger schal not be meddlid in the ioie therof."},{"number":11,"verse":"The hous of wickid men schal be don awei; the tabernaclis of iust men schulen buriowne."},{"number":12,"verse":"Sotheli a weie is, that semeth iust to a man; but the laste thingis therof leden forth to deth."},{"number":13,"verse":"Leiyyng schal be medlid with sorewe; and morenyng ocupieth the laste thingis of ioye."},{"number":14,"verse":"A fool schal be fillid with hise weies; and a good man schal be aboue hym."},{"number":15,"verse":"An innocent man bileueth to eche word; a felle man biholdith hise goyngis."},{"number":16,"verse":"A wijs man dredith, and bowith awei fro yuel; a fool skippith ouer, and tristith."},{"number":17,"verse":"A man vnpacient schal worche foli; and a gileful man is odiouse."},{"number":18,"verse":"Litle men of wit schulen holde foli; and felle men schulen abide kunnyng."},{"number":19,"verse":"Yuel men schulen ligge bifor goode men; and vnpitouse men bifor the yatis of iust men."},{"number":20,"verse":"A pore man schal be hateful, yhe, to his neiybore; but many men ben frendis of riche men."},{"number":21,"verse":"He that dispisith his neiybore, doith synne; but he that doith merci to a pore man, schal be blessid. He that bileueth in the Lord, loueth merci;"},{"number":22,"verse":"thei erren that worchen yuel. Merci and treuthe maken redi goodis;"},{"number":23,"verse":"abundaunce `schal be in ech good werk. Sotheli where ful many wordis ben, there nedynesse is ofte."},{"number":24,"verse":"The coroun of wise men is the richessis of hem; the fooli of foolis is vnwarnesse."},{"number":25,"verse":"A feithful witnesse delyuereth soulis; and a fals man bringith forth leesyngis."},{"number":26,"verse":"In the drede of the Lord is triste of strengthe; and hope schal be to the sones of it."},{"number":27,"verse":"The drede of the Lord is a welle of lijf; that it bowe awei fro the fallyng of deth."},{"number":28,"verse":"The dignite of the king is in the multitude of puple; and the schenschipe of a prince is in the fewnesse of puple."},{"number":29,"verse":"He that is pacient, is gouerned bi myche wisdom; but he that is vnpacient, enhaunsith his foli."},{"number":30,"verse":"Helthe of herte is the lijf of fleischis; enuye is rot of boonys."},{"number":31,"verse":"He that falsli chalengith a nedi man, dispisith his maker; but he that hath merci on a pore man, onourith that makere."},{"number":32,"verse":"A wickid man is put out for his malice; but a iust man hopith in his deth."},{"number":33,"verse":"Wisdom restith in the herte of a wijs man; and he schal teche alle vnlerned men."},{"number":34,"verse":"Riytfulnesse reisith a folc; synne makith puplis wretchis."},{"number":35,"verse":"A mynystre vndurstondynge is acceptable to a kyng; a mynystre vnprofitable schal suffre the wrathfulnesse of him."}]}