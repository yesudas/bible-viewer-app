{"bibleAbbr":"WYC1395","bookName":"Galatians","bookEnglishName":"Galatians","chapterNumber":6,"verses":[{"number":1,"verse":"Britheren, if a man be occupied in ony gilt, ye that ben spiritual, enforme ye such oon in spirit of softnesse, biholdinge thi silf, lest that thou be temptid."},{"number":2,"verse":"Ech bere othere chargis, and so ye schulen fulfille the lawe of Crist."},{"number":3,"verse":"For who that trowith that he be ouyt, whanne he is nouyt, he bigilith him silf."},{"number":4,"verse":"But ech man preue his owne werk, and so he schal haue glorie in him silf, and not in an othere."},{"number":5,"verse":"For ech man schal bere his owne charge."},{"number":6,"verse":"He that is tauyt bi word, comune he with him that techith hym, in `alle goodis."},{"number":7,"verse":"Nyle ye erre, God is not scorned;"},{"number":8,"verse":"for tho thingis that a man sowith, tho thingis he schal repe. For he that sowith in his fleisch, of the fleisch he schal repe corrupcioun; but he that sowith in the spirit, of the spirit he schal repe euerelastynge lijf."},{"number":9,"verse":"And doynge good faile we not; for in his tyme we schal repe, not failinge."},{"number":10,"verse":"Therfor while we han tyme, worche we good to alle men; but most to hem that ben homliche of the feith."},{"number":11,"verse":"Se ye, what maner lettris Y haue write to you with myn owne hoond."},{"number":12,"verse":"For who euere wole plese in the fleisch, `this constreyneth you to be circumcidid, oonli that thei suffren not the persecucioun of Cristis crosse."},{"number":13,"verse":"For nether thei that ben circumcidid kepen the lawe; but thei wolen that ye be circumcidid, that thei haue glorie in youre fleisch."},{"number":14,"verse":"But fer be it fro me to haue glorie, no but in the crosse of oure Lord Jhesu Crist, bi whom the world is crucified to me, and Y to the world."},{"number":15,"verse":"For in Jhesu Crist nether circumcisioun is ony thing worth, ne prepucie, but a newe creature."},{"number":16,"verse":"And who euere suwen this reule, pees on hem, and merci, and on Israel of God."},{"number":17,"verse":"And heraftir no man be heuy to me; for Y bere in my bodi the tokenes of oure Lord Jhesu Crist."},{"number":18,"verse":"The grace of oure Lord Jhesu Crist be with youre spirit, britheren. Amen."}]}