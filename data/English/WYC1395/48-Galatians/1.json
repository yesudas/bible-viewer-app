{"bibleAbbr":"WYC1395","bookName":"Galatians","bookEnglishName":"Galatians","chapterNumber":1,"verses":[{"number":1,"verse":"Poul the apostle, not of men, ne bi man, but bi Jhesu Crist, and God the fadir,"},{"number":2,"verse":"that reiside hym fro deth, and alle the britheren that ben with me, to the chirchis of Galathie,"},{"number":3,"verse":"grace to you and pees of God the fadir, and of the Lord Jhesu Crist,"},{"number":4,"verse":"that yaf hym silf for oure synnes, to delyuere vs fro the present wickid world, bi the wille of God and of oure fadir,"},{"number":5,"verse":"to whom is worschip and glorie in to worldis of worldis. Amen."},{"number":6,"verse":"I wondur, that so soone ye be thus moued fro hym that clepid you in to the grace of Crist, in to another euangelie; which is not anothir,"},{"number":7,"verse":"but that ther ben summe that troublen you, and wolen mysturne the euangelie of Crist."},{"number":8,"verse":"But thouy we, or an aungel of heuene, prechide to you, bisidis that that we han prechid to you, be he acursid."},{"number":9,"verse":"As Y haue seid bifore, and now eftsoones Y seie, if ony preche to you bisidis that that ye han vndurfongun, be he cursid."},{"number":10,"verse":"For now whether counsele Y men, or God? or whether Y seche to plese men? If Y pleside yit men, Y were not Cristis seruaunt."},{"number":11,"verse":"For, britheren, Y make knowun to you the euangelie, that was prechid of me, for it is not bi man;"},{"number":12,"verse":"ne Y took it of man, ne lernyde, but bi reuelacioun of Jhesu Crist."},{"number":13,"verse":"For ye han herd my conuersacioun sumtyme in the Jurie, and that Y pursuede passyngli the chirche of God, and fauyt ayen it."},{"number":14,"verse":"And Y profitide in the Jurie aboue many of myn eueneldis in my kynrede, and was more aboundauntli a folewere of my fadris tradiciouns."},{"number":15,"verse":"But whanne it pleside hym, that departide me fro my modir wombe,"},{"number":16,"verse":"and clepide bi his grace, to schewe his sone in me, that Y schulde preche hym among the hethene, anoon Y drowy me not to fleisch and blood; ne Y cam to Jerusalem to the apostlis,"},{"number":17,"verse":"that weren tofor me, but Y wente in to Arabie, and eftsoones Y turnede ayen in to Damask."},{"number":18,"verse":"And sith thre yeer aftir Y cam to Jerusalem, to se Petre, and Y dwellide with hym fiftene daies;"},{"number":19,"verse":"but Y sawy noon othere of the apostlis, but James, oure Lordis brother."},{"number":20,"verse":"And these thingis which Y write to you, lo! tofor God Y lie not."},{"number":21,"verse":"Afterward Y cam in to the coostis of Syrie and Cilicie."},{"number":22,"verse":"But Y was vnknowun bi face to the chirchis of Judee, that weren in Crist; and thei hadden oonli an heryng,"},{"number":23,"verse":"that he that pursuede vs sum tyme, prechide now the feith, ayens which he fauyte sum tyme;"},{"number":24,"verse":"and in me thei glorifieden God."}]}