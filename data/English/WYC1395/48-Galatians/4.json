{"bibleAbbr":"WYC1395","bookName":"Galatians","bookEnglishName":"Galatians","chapterNumber":4,"verses":[{"number":1,"verse":"But Y seie, as long tyme as the eir is a litil child, he dyuersith no thing fro a seruaunt, whanne he is lord of alle thingis;"},{"number":2,"verse":"but he is vndur keperis and tutoris, in to the tyme determyned of the fadir."},{"number":3,"verse":"So we, whanne we weren litle children, we serueden vndur the elementis of the world."},{"number":4,"verse":"But aftir that the fulfilling of tyme cam, God sente his sone,"},{"number":5,"verse":"maad of a womman, maad vndur the lawe, that he schulde ayenbie hem that weren vndur the lawe, that we schulden vnderfonge the adopcioun of sones."},{"number":6,"verse":"And for ye ben Goddis sones, God sente his spirit in to youre hertis, criynge, Abba, fadir."},{"number":7,"verse":"And so ther is not now a seruaunt, but a sone; and if he is a sone, he is an eir bi God."},{"number":8,"verse":"But thanne ye vnknowynge God, serueden to hem that in kynde weren not goddis."},{"number":9,"verse":"But now whanne ye han knowe God, and ben knowun of God, hou ben ye turned eftsoone to the febil and nedi elementis, to the whiche ye wolen eft serue?"},{"number":10,"verse":"Ye taken kepe to daies, and monethis, and tymes, and yeris."},{"number":11,"verse":"But Y drede you, lest without cause Y haue trauelid among you."},{"number":12,"verse":"Be ye as Y, for Y am as ye. Britheren, Y biseche you, ye han hurt me no thing."},{"number":13,"verse":"But ye knowen, that bi infirmyte of fleisch Y haue prechid to you now bifore;"},{"number":14,"verse":"and ye dispiseden not, nether forsoken youre temptacioun in my fleisch, but ye resseyueden me as an aungel of God, as `Crist Jhesu."},{"number":15,"verse":"Where thanne is youre blessyng? For Y bere you witnesse, that if it myyte haue be don. ye wolden haue put out youre iyen, and haue yyuen hem to me."},{"number":16,"verse":"Am Y thanne maad an enemye to you, seiynge to you the sothe?"},{"number":17,"verse":"Thei louen not you wel, but thei wolen exclude you, that ye suen hem."},{"number":18,"verse":"But sue ye the good euermore in good, and not oneli whanne Y am present with you."},{"number":19,"verse":"My smale children, whiche Y bere eftsoones, til that Crist be fourmed in you,"},{"number":20,"verse":"and Y wolde now be at you, and chaunge my vois, for Y am confoundid among you."},{"number":21,"verse":"Seie to me, ye that wolen be vndir the lawe, `han ye not red the lawe?"},{"number":22,"verse":"For it is writun, that Abraham hadde two sones, oon of a seruaunt, and oon of a fre womman."},{"number":23,"verse":"But he that was of the seruaunt, was borun after the flesh; but he that was of the fre womman, by a biheeste."},{"number":24,"verse":"The whiche thingis ben seid bi an othir vndirstonding. For these ben two testamentis; oon in the hille of Synai, gendringe in to seruage, which is Agar."},{"number":25,"verse":"For Syna is an hille that is in Arabie, which hille is ioyned to it that is now Jerusalem, and seruith with hir children."},{"number":26,"verse":"But that Jerusalem that is aboue, is fre, whiche is oure modir."},{"number":27,"verse":"For it is writun, Be glad, thou bareyn, that berist not; breke out and crye, that bringist forth no children; for many sones ben of hir that is left of hir hosebonde, more than of hir that hath an hosebonde."},{"number":28,"verse":"For, britheren, we ben sones of biheeste aftir Isaac;"},{"number":29,"verse":"but now as this that was borun after the fleisch pursuede him that was aftir the spirit, so now."},{"number":30,"verse":"But what seith the scripture? Caste out the seruaunt and hir sone, for the sone of the seruaunt schal not be eir with the sone of the fre wijf."},{"number":31,"verse":"And so, britheren, we ben not sones of the seruaunt, but of the fre wijf, bi which fredom Crist hath maad vs fre."}]}