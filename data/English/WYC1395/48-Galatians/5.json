{"bibleAbbr":"WYC1395","bookName":"Galatians","bookEnglishName":"Galatians","chapterNumber":5,"verses":[{"number":1,"verse":"Stonde ye therfor, and nyl ye eftsoones be holdun in the yok of seruage."},{"number":2,"verse":"Lo! Y Poul seie to you, that if ye ben circumcidid, Crist schal no thing profite to you."},{"number":3,"verse":"And Y witnesse eftsoones to ech man that circumcidith hym silf, that he is dettour of al the lawe to be don."},{"number":4,"verse":"And ye ben voidid awei fro Crist, and ye that be iustified in the lawe, ye han fallen awei fro grace."},{"number":5,"verse":"For we thoruy the spirit of bileue abiden the hope of riytfulnesse."},{"number":6,"verse":"For in Jhesu Crist nether circumcisioun is ony thing worth, nether prepucie, but the bileue that worchith bi charite."},{"number":7,"verse":"Ye runnen wel; who lettide you that ye obeyede not to treuthe?"},{"number":8,"verse":"Consente ye to no man; for this counsel ys not of hym that hath clepid you."},{"number":9,"verse":"A litil souredowy apeirith al the gobet."},{"number":10,"verse":"I trust on you in oure Lord, that ye schulden vndurstonde noon other thing. And who that disturblith you, schal bere dom, who euere he be."},{"number":11,"verse":"And, britheren, if Y preche yit circumcisioun, what suffre Y yit persecucioun? thanne the sclaundre of the crosse is auoidid."},{"number":12,"verse":"Y wolde that thei weren cut awei, that disturblen you."},{"number":13,"verse":"For, britheren, ye ben clepid in to fredom; oneli yyue ye not fredom in to occasioun of fleisch, but bi charite of spirit serue ye togidere."},{"number":14,"verse":"For euery lawe is fulfillid in o word, Thou schalt loue thi neiybore as thi silf."},{"number":15,"verse":"And if ye bite, and ete ech othere, se ye, lest ye be wastid ech fro othere."},{"number":16,"verse":"And Y seie you in Crist, walke ye in spirit, and ye schulen not performe the desiris of the fleisch."},{"number":17,"verse":"For the fleisch coueitith ayens the spirit, and the spirit ayen the fleisch; for these ben aduersaries togidere, that ye don not alle thingis that ye wolen."},{"number":18,"verse":"That if ye be led bi spirit, ye ben not vnder the lawe."},{"number":19,"verse":"And werkis of the fleisch ben opyn, whiche ben fornicacioun, vnclennes, vnchastite, letcherie, seruice of false goddis,"},{"number":20,"verse":"witchecraftis, enmytees, striuyngis, indignaciouns, wraththis, chidingis, discenciouns, sectis, enuyes,"},{"number":21,"verse":"manslauytris, dronkennessis, vnmesurable etyngis, and thingis lijk to these, whiche Y seie to you, as Y haue told to you `to fore, for thei that doon suche thingis, schulen not haue the kyngdom of God."},{"number":22,"verse":"But the fruyt of the spirit is charite, ioye, pees, pacience, long abidyng,"},{"number":23,"verse":"benygnyte, goodnesse, myldenesse, feith, temperaunce, contynence, chastite; ayen suche thingis is no lawe."},{"number":24,"verse":"And they that ben of Crist, han crucified her fleisch with vices and coueytyngis."},{"number":25,"verse":"If we lyuen bi spirit, walke we bi spirit; be we not made coueytouse of veyn glorie, stirynge ech othere to wraththe, or hauynge enuye ech to othere."}]}