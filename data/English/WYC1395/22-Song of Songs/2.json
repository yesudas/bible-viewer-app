{"bibleAbbr":"WYC1395","bookName":"Song of Songs","bookEnglishName":"Song of Songs","chapterNumber":2,"verses":[{"number":1,"verse":"I am a flour of the feeld, and a lilye of grete valeis."},{"number":2,"verse":"As a lilie among thornes, so is my frendesse among douytris."},{"number":3,"verse":"As an apple tre among the trees of wodis, so my derlyng among sones. I sat vndur the shadewe of hym, whom Y desiride; and his fruyt was swete to my throte."},{"number":4,"verse":"The king ledde me in to the wyn celer; he ordeynede charite in me."},{"number":5,"verse":"Bisette ye me with flouris, cumpasse ye me with applis; for Y am sijk for loue."},{"number":6,"verse":"His left hond is vndur myn heed; and his riyt hond schal biclippe me."},{"number":7,"verse":"Ye douytris of Jerusalem, Y charge you greetli, bi capretis, and hertis of feeldis, that ye reise not, nether make to awake the dereworthe spousesse, til sche wole. The vois of my derlyng; lo!"},{"number":8,"verse":"this derlyng cometh leepynge in mounteyns, and skippynge ouer litle hillis."},{"number":9,"verse":"My derlyng is lijk a capret, and a calf of hertis; lo! he stondith bihynde oure wal, and biholdith bi the wyndows, and lokith thorouy the latisis."},{"number":10,"verse":"Lo! my derlyng spekith to me, My frendesse, my culuer, my faire spousesse, rise thou, haaste thou, and come thou;"},{"number":11,"verse":"for wyntir is passid now, reyn is goon, and is departid awei."},{"number":12,"verse":"Flouris apperiden in oure lond, the tyme of schridyng is comun; the vois of a turtle is herd in oure lond,"},{"number":13,"verse":"the fige tre hath brouyt forth hise buddis; vyneris flourynge han youe her odour. My frendesse, my fayre spousesse, rise thou, haaste thou, and come thou."},{"number":14,"verse":"My culuer is in the hoolis of stoon, in the chyne of a wal with out morter. Schewe thi face to me, thi vois sowne in myn eeris; for thi vois is swete, and thi face is fair."},{"number":15,"verse":"Catche ye litle foxis to vs, that destrien the vyneris; for oure vyner hath flourid."},{"number":16,"verse":"My derlyng is to me, and Y am to hym, which is fed among lilies;"},{"number":17,"verse":"til the dai sprynge, and schadewis be bowid doun. My derlyng, turne thou ayen; be thou lijk a capret, and a calf of hertis, on the hillis of Betel."}]}