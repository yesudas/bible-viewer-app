{"bibleAbbr":"WYC1395","bookName":"Song of Songs","bookEnglishName":"Song of Songs","chapterNumber":7,"verses":[{"number":1,"verse":"Douytir of the prince, thi goyngis ben ful faire in schoon; the ioyncturis of thi heppis ben as brochis, that ben maad bi the hond of a crafti man."},{"number":2,"verse":"Thi nawle is as a round cuppe, and wel formed, that hath neuere nede to drynkis; thi wombe is as an heep of whete, biset aboute with lilies."},{"number":3,"verse":"Thi twei teetis ben as twei kidis, twynnes of a capret."},{"number":4,"verse":"Thi necke is as a tour of yuer; thin iyen ben as cisternes in Esebon, that ben in the yate of the douyter of multitude; thi nose is as the tour of Liban, that biholdith ayens Damask."},{"number":5,"verse":"Thin heed is as Carmele; and the heeres of thin heed ben as the kyngis purpur, ioyned to trowyis."},{"number":6,"verse":"Dereworthe spousesse, thou art ful fair, and ful schappli in delices."},{"number":7,"verse":"Thi stature is licned to a palm tree, and thi tetis to clustris of grapis."},{"number":8,"verse":"I seide, Y schal stie in to a palm tree, and Y schal take the fruytis therof. And thi tetis schulen be as the clustris of grapis of a vyner; and the odour of thi mouth as the odour of pumgranatis;"},{"number":9,"verse":"thi throte schal be as beste wyn. Worthi to my derlyng for to drynke, and to hise lippis and teeth to chewe."},{"number":10,"verse":"Y schal cleue by loue to my derlyng, and his turnyng schal be to me."},{"number":11,"verse":"Come thou, my derlyng, go we out in to the feeld; dwelle we togidere in townes."},{"number":12,"verse":"Ryse we eerli to the vyner; se we, if the vyner hath flourid, if the flouris bryngen forth fruytis, if pumgranatis han flourid; there I schal yyue to thee my tetis."},{"number":13,"verse":"Mandrogoris han youe her odour in oure yatis; my derlyng, Y haue kept to thee alle applis, new and elde."}]}