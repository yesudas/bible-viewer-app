{"bibleAbbr":"WYC1395","bookName":"Song of Songs","bookEnglishName":"Song of Songs","chapterNumber":4,"verses":[{"number":1,"verse":"Mi frendesse, thou art ful fair; thin iyen ben of culueris, with outen that that is hid with ynne; thin heeris ben as the flockis of geete, that stieden fro the hil of Galaad."},{"number":2,"verse":"Thi teeth ben as the flockis of clippid sheep, that stieden fro waischyng; alle ben with double lambren, and no bareyn is among tho."},{"number":3,"verse":"Thi lippis ben as a reed lace, and thi speche is swete; as the relif of an appil of Punyk, so ben thi chekis, with outen that, that is hid with ynne."},{"number":4,"verse":"Thi necke is as the tour of Dauid, which is bildid with strengthis maad bifore for defense; a thousynde scheldis hangen on it, al armure of stronge men."},{"number":5,"verse":"Thi twei tetis ben as twey kidis, twynnes of a capret, that ben fed in lilies,"},{"number":6,"verse":"til the dai sprynge, and shadewis ben bowid doun. Y schal go to the mounteyn of myrre, and to the litil hil of encense."},{"number":7,"verse":"My frendesse, thou art al faire, and no wem is in thee."},{"number":8,"verse":"My spousesse, come thou fro the Liban; come thou fro the Liban, come thou; thou schalt be corowned fro the heed of Amana, fro the cop of Sanyr and Hermon, fro the dennys of liouns, fro the hillis of pardis."},{"number":9,"verse":"My sister spousesse, thou hast woundid myn herte; thou hast woundid myn herte, in oon of thin iyen, and in oon heer of thi necke."},{"number":10,"verse":"My sistir spousesse, thi tetis ben ful faire; thi tetis ben feirere than wyn, and the odour of thi clothis is aboue alle swete smellynge oynementis."},{"number":11,"verse":"Spousesse, thi lippis ben an hony coomb droppynge; hony and mylk ben vndur thi tunge, and the odour of thi clothis is as the odour of encence."},{"number":12,"verse":"Mi sister spousesse, a gardyn closid togidere; a gardyn closid togidere, a welle aseelid."},{"number":13,"verse":"Thi sendingis out ben paradis of applis of Punyk, with the fruytis of applis, cipre trees, with narde;"},{"number":14,"verse":"narde, and saffrun, an erbe clepid fistula, and canel, with alle trees of the Liban, myrre, and aloes, with alle the beste oynementis."},{"number":15,"verse":"A welle of gardyns, a pit of wallynge watris, that flowen with fersnesse fro the Liban."},{"number":16,"verse":"Rise thou north wynd, and come thou, south wynd; blowe thou thorouy my gardyn, and the swete smellynge oynementis therof schulen flete."}]}