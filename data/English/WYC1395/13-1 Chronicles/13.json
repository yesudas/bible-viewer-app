{"bibleAbbr":"WYC1395","bookName":"1 Chronicles","bookEnglishName":"1 Chronicles","chapterNumber":13,"verses":[{"number":1,"verse":"Forsothe Dauid took counsel with tribunes, and centuriouns, and alle princes;"},{"number":2,"verse":"and seide to alle the cumpeny of the sones of Israel, If it plesith you, and if the word which Y speke goith out fro oure Lord God, sende we to `oure residue britheren to alle the cuntrees of Israel, and to preestis and dekenes that dwellen in the subarbis of citees, that thei be gaderid to vs,"},{"number":3,"verse":"and that we brynge ayen to vs the arke of oure God; for we souyten not it in the daies of Saul."},{"number":4,"verse":"And al the multitude answeride, that it schulde be don so; for the word pleside al the puple."},{"number":5,"verse":"Therfor Dauid gaderide togidere al Israel, fro Sior of Egipt til thou entre in to Emath, that he schulde brynge the arke of God fro Cariathiarim."},{"number":6,"verse":"And Dauid stiede, and alle the men of Israel, to the hil of Cariathiarym, which is in Juda, that he schulde brynge fro thennus the arke of the Lord God sittynge on cherubyn, where his name was clepid."},{"number":7,"verse":"And thei puttiden the arke of the Lord God on a newe wayn fro the hous of Amynadab; forsothe Oza and hise britheren driueden the wayn."},{"number":8,"verse":"Forsothe Dauid and al Israel pleieden bifor the Lord, with al miyt, in songis, and in harpis, and sautries, and tympans, and cymbalis, and trumpis."},{"number":9,"verse":"Forsothe whanne thei hadden come to the cornfloor of Chidon, Oza strechide forth his hond to susteyne the arke; for the oxe wexynge wielde hadde bowid it a litil."},{"number":10,"verse":"Therfor the Lord was wrooth ayens Oza, and smoot hym, for he hadde touchide the ark; and he was deed there bifor the Lord."},{"number":11,"verse":"And Dauid was sori, for the Lord hadde departid Oza; and he clepide that place The Departyng of Oza `til in to present dai."},{"number":12,"verse":"And Dauid dredde the Lord in that tyme, and seide, How may Y brynge in to me the arke of the Lord?"},{"number":13,"verse":"And for this cause he brouyte not it to hym, that is, in to the citee of Dauid, but he turnede it in to the hows of Obededom of Geth."},{"number":14,"verse":"Therfor the arke of God dwellide in the hous of Obededom of Geth thre monethis; and the Lord blessid his hows, and `alle thingis that he hadde."}]}