{"bibleAbbr":"WYC1395","bookName":"Jeremiah","bookEnglishName":"Jeremiah","chapterNumber":6,"verses":[{"number":1,"verse":"Sones of Beniamyn, be ye coumfortid in the myddil of Jerusalem, and make ye noise with a clarioun in Thecua, and reise ye a baner on Bethecarem; for whi yuel and greet sorewe is seyn fro the north."},{"number":2,"verse":"Y haue licned the douytir of Sion to a fair womman and delicat."},{"number":3,"verse":"Scheepherdis and her flockis schulen come to it; thei han piyt tentis in it in cumpas; ech man schal feede hem, that ben vndur his hond."},{"number":4,"verse":"Halewe ye batel on it. Rise ye togidire, and stie we in myddai. Wo to vs, for the dai is bowid doun, for shadewis ben maad lengere in the euentid."},{"number":5,"verse":"Rise ye, and stie we in the niyt, and distry we the housis therof."},{"number":6,"verse":"For the Lord of oostis seith these thingis, Kitte ye doun the tre therof, and schede ye erthe aboute Jerusalem; this is the citee of visitacioun; al fals caleng is in the myddis therof."},{"number":7,"verse":"As a cisterne makith his water coold, so it made his malice coold; wickidnesse and distriyng schal euer be herd ther ynne bifore me, sikenesse and wounde."},{"number":8,"verse":"Jerusalem, be thou tauyt, lest perauenture my soule go awei fro thee; lest perauenture Y sette thee forsakun, a loond vnhabitable."},{"number":9,"verse":"The Lord of oostis seith these thingis, Thei schulen gadere til to a racyn, thei schulen gadere the remenauntis of Israel as in a vyner; turne thin hond, as a gaderer of grapis to the bascat."},{"number":10,"verse":"To whom schal Y speke, and to whom schal Y seie witnessing, that he here? Lo! the eeris of hem ben vncircumcidid, and thei moun not here; lo! the word of the Lord is maad to hem in to dispit, and thei schulen not resseiue it."},{"number":11,"verse":"Therfor Y am ful of the strong veniaunce of the Lord, and Y trauelide suffrynge. Schede thou out on a litil child with outforth, and on the counsel of yonge men togidere; for a man with his wijf schal be takun, and an eeld man with him that is ful of daies."},{"number":12,"verse":"And the housis of hem, the feeldis and wyues togidere, schulen go to othere men; for Y schal stretche forth myn hond on the dwelleris of the lond, seith the Lord."},{"number":13,"verse":"For fro the lesse `til to the grettere, alle studien to auerise; and alle doon gile, fro the profete `til to the preest."},{"number":14,"verse":"And thei heeliden the sorewe of the douyter of my puple with yuel fame, seiynge, Pees, pees, and no pees was."},{"number":15,"verse":"Thei ben schent, that diden abhomynacioun; yhe, rathere thei weren not schent bi confusioun, and thei kouden not be aschamed. Wherfor thei schulen falle doun among hem that schulen falle doun; thei schulen falle doun in the tyme of her visitacioun, seith the Lord."},{"number":16,"verse":"The Lord seith these thingis, Stonde ye on weies, and se ye, and axe ye of elde pathis, which is the good weie; and go ye ther ynne, and ye schulen fynde refreischyng to youre soulis. And thei seiden, We schulen not go."},{"number":17,"verse":"And Y ordeynede aspieris on you, and Y seide, Here ye the vois of a trumpe. And thei seiden, We schulen not here."},{"number":18,"verse":"Therfor, hethene men, here ye, and, thou congregacioun, knowe, hou grete thingis Y schal do to hem."},{"number":19,"verse":"Thou erthe, here, lo! Y schal brynge yuels on this puple, the fruit of her thouytis; for thei herden not my wordis, and castiden awei my lawe."},{"number":20,"verse":"Wherto bryngen ye to me encense fro Saba, and a tre of spicerie smellynge swetli fro a fer lond? Youre brent sacrifices ben not acceptid, and youre slayn sacrifices plesiden not me."},{"number":21,"verse":"Therfor the Lord God seith these thingis, Lo! Y schal yyue fallyngis in to this puple, and fadris and sones togidere, a neiybore and kynesman, schulen falle in hem, and schulen perische."},{"number":22,"verse":"The Lord God seith these thingis, Lo! a puple cometh fro the lond of the north, and a greet folk schal rise togidere fro the endis of erthe."},{"number":23,"verse":"It schal take an arowe and scheld; it is cruel, and schal not haue merci; the vois therof schal sowne as the see, and thei maad redi as a man to batel schulen stie on horsis ayens thee, thou douyter of Sion."},{"number":24,"verse":"We herden the fame therof, oure hondis ben `a clumsid; tribulacioun hath take vs, sorewis han take vs as a womman trauelinge of child."},{"number":25,"verse":"Nyle ye go out to the feeldis, and go ye not in the weie, for the swerd of the enemye, drede in cumpas."},{"number":26,"verse":"The douytir of my puple, be thou gird with heire, and be thou spreynt togidere with aische; make to thee mourenyng of oon aloone gendrid sone, a bitter weilyng, for whi a wastere schal come sodenli on you."},{"number":27,"verse":"I yaf thee a strong preuere in my puple, and thou schalt knowe, and preue the weie of hem."},{"number":28,"verse":"Alle these princis bowynge awei, goynge gilefuli, ben metal and irun; alle ben corrupt."},{"number":29,"verse":"The belu failide, leed is waastid in the fier, the wellere wellide in veyn; for the malices of hem ben not wastid."},{"number":30,"verse":"Clepe ye hem repreuable siluer, for the Lord hath cast hem awei."}]}