{"bibleAbbr":"WYC1395","bookName":"Hebrews","bookEnglishName":"Hebrews","chapterNumber":3,"verses":[{"number":1,"verse":"Therfor, hooli britheren, and parceneris of heuenli cleping, biholde ye the apostle and the bischop of oure confessioun, Jhesu,"},{"number":2,"verse":"which is trewe to hym that made hym, as also Moises in al the hous of hym."},{"number":3,"verse":"But this byschop is had worthi of more glorie than Moises, bi as myche as he hath more honour of the hous, that made the hous."},{"number":4,"verse":"For ech hous is maad of sum man; he that made alle thingis of nouyt is God."},{"number":5,"verse":"And Moises was trewe in al his hous, as a seruaunt, in to witnessyng of tho thingis that weren to be seid;"},{"number":6,"verse":"but Crist as a sone in his hous. Which hous we ben, if we holden sad trist and glorie of hope in to the ende."},{"number":7,"verse":"Wherfor as the Hooli Goost seith, To dai, if ye han herd his vois, nyle ye hardne youre hertis,"},{"number":8,"verse":"as in wraththing, lijk the dai of temptacioun in desert;"},{"number":9,"verse":"where youre fadris temptiden me, and preueden, and siyen my werkis fourti yeeris."},{"number":10,"verse":"Wherfor Y was wrooth to this generacioun, and Y seide, Euere more thei erren in herte, for thei knewen not my weies;"},{"number":11,"verse":"to whiche Y swore in my wraththe, thei schulen not entre in to my reste."},{"number":12,"verse":"Britheren, se ye, lest perauenture in ony of you be an yuel herte of vnbileue, to departe fro the lyuynge God."},{"number":13,"verse":"But moneste you silf bi alle daies, the while to dai is named, that noon of you be hardned bi fallas of synne."},{"number":14,"verse":"For we ben maad parceneris of Crist, if netheles we holden the bigynnyng of his substaunce sad in to the ende."},{"number":15,"verse":"While it is seid, to dai, if ye han herd the vois of hym, nyle ye hardne youre hertis, as in that wraththing."},{"number":16,"verse":"For summen heringe wraththiden, but not alle thei that wenten out of Egipt bi Moises."},{"number":17,"verse":"But to whiche was he wraththid fourti yeeris? Whether not to hem that synneden, whos careyns weren cast doun in desert?"},{"number":18,"verse":"And to whiche swoor he, that thei schulden not entre in to the reste of hym, not but to hem that weren vnbileueful?"},{"number":19,"verse":"And we seen, that thei myyten not entre in to the reste of hym for vnbileue."}]}