{"bibleAbbr":"WYC1395","bookName":"Hebrews","bookEnglishName":"Hebrews","chapterNumber":13,"verses":[{"number":1,"verse":"The charite of britherhod dwelle in you, and nyle ye foryete hospitalite;"},{"number":2,"verse":"for bi this summen plesiden to aungels, that weren resseyued to herborewe."},{"number":3,"verse":"Thenke ye on boundun men, as ye weren togidere boundun, and of trauelinge men, as ye silf dwellinge in the body."},{"number":4,"verse":"`Wedding is in alle thingis onourable, and bed vnwemmed; for God schal deme fornicatouris and auouteris."},{"number":5,"verse":"Be youre maneres withoute coueitise, apaied with present thingis; for he seide, Y schal not leeue thee,"},{"number":6,"verse":"nether forsake, so that we seie tristily, The Lord is an helpere to me; Y schal not drede, what a man schal do to me."},{"number":7,"verse":"Haue ye mynde of youre souereyns, that han spokun to you the word of God; of whiche `biholde ye the goyng out of lyuynge, and sue ye the feith of hem,"},{"number":8,"verse":"Jhesu Crist, yistirdai, and to dai, he is also into worldis."},{"number":9,"verse":"Nyle ye be led awei with dyuerse `techingis, and straunge. For it is best to stable the herte with grace, not with metis, whiche profitiden not to men wandringe in hem."},{"number":10,"verse":"We han an auter, of which thei that seruen to the tabernacle, han not power to ete."},{"number":11,"verse":"For of whiche beestis the blood is borun in for synne in to hooli thingis bi the bischop, the bodies of hem ben brent with out the castels."},{"number":12,"verse":"For which thing Jhesu, that he schulde halewe the puple bi his blood, suffride with out the gate."},{"number":13,"verse":"Therfor go we out to hym with out the castels, berynge his repreef."},{"number":14,"verse":"For we han not here a citee dwellynge, but we seken a citee to comynge."},{"number":15,"verse":"Therfor bi hym offre we a sacrifice of heriyng euere more to God, that is to seye, the fruyt of lippis knoulechinge to his name."},{"number":16,"verse":"And nyle ye foryete wel doynge, and comynyng; for bi siche sacrifices God is disserued."},{"number":17,"verse":"Obeie ye to youre souereyns, and be ye suget to hem; for thei perfitli waken, as to yeldinge resoun for youre soulis, that thei do this thing with ioie, and not sorewinge; for this thing spedith not to you."},{"number":18,"verse":"Preie ye for vs, and we tristen that we han good conscience in alle thingis, willynge to lyue wel."},{"number":19,"verse":"More ouer Y biseche you to do, that Y be restorid the sunnere to you."},{"number":20,"verse":"And God of pees, that ladde out fro deth the greet scheepherd of scheep, in the blood of euerlastinge testament, oure Lord Jhesu Crist,"},{"number":21,"verse":"schape you in al good thing, that ye do the wille of hym; and he do in you that thing that schal plese bifor hym, bi Jhesu Crist, to whom be glorie in to worldis of worldis. Amen."},{"number":22,"verse":"And, britheren, Y preie you, that ye suffre a word of solace; for bi ful fewe thingis Y haue writun to you."},{"number":23,"verse":"Knowe ye oure brother Tymothe, that is sent forth, with whom if he schal come more hastili, Y schal se you."},{"number":24,"verse":"Grete ye wel alle youre souereyns, and alle hooli men. The britheren of Italie greten you wel."},{"number":25,"verse":"The grace of God be with you alle. Amen."}]}