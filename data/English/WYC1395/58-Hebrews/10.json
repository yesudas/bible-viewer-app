{"bibleAbbr":"WYC1395","bookName":"Hebrews","bookEnglishName":"Hebrews","chapterNumber":10,"verses":[{"number":1,"verse":"For the lawe hauinge a schadewe of good thingis `that ben to come, not the ilke image of thingis, mai neuer make men neiyinge perfit bi the ilke same sacrifices, which thei offren without ceessing bi alle yeeris;"},{"number":2,"verse":"ellis thei schulden haue ceessid to be offrid, for as myche as the worschiperis clensid onys, hadden not ferthermore conscience of synne."},{"number":3,"verse":"But in hem mynde of synnes is maad bi alle yeris."},{"number":4,"verse":"For it is impossible that synnes be doon awei bi blood of boolis, and of buckis of geet."},{"number":5,"verse":"Therfor he entrynge in to the world, seith, Thou woldist not sacrifice and offryng; but thou hast schapun a bodi to me;"},{"number":6,"verse":"brent sacrificis also for synne plesiden not to thee."},{"number":7,"verse":"Thanne Y seide, Lo! Y come; in the bigynnyng of the book it is writun of me, that Y do thi wille, God."},{"number":8,"verse":"He seiynge bifor, That thou woldist not sacrificis, and offringis, and brent sacrifices for synne, ne tho thingis ben plesaunt to thee, whiche ben offrid bi the lawe,"},{"number":9,"verse":"thanne Y seide, Lo! Y come, that Y do thi wille, God. He doith awei the firste, that he make stidfast the secounde."},{"number":10,"verse":"In which wille we ben halewid bi the offring of the bodi of Crist Jhesu onys."},{"number":11,"verse":"And ech prest is redi mynystrynge ech dai, and ofte tymes offringe the same sacrifices, whiche moun neuere do awei synnes."},{"number":12,"verse":"But this man offringe o sacrifice for synnes, for euere more sittith in the riythalf of God the fadir;"},{"number":13,"verse":"fro thennus forth abidinge, til hise enemyes ben put a stool of hise feet."},{"number":14,"verse":"For bi oon offring he made perfit for euere halewid men."},{"number":15,"verse":"And the Hooli Goost witnessith to vs; for aftir that he seide, This is the testament,"},{"number":16,"verse":"which Y schal witnesse to hem after tho daies, the Lord seith, in yyuynge my lawes in the hertis of hem, and in the soulis of hem Y schal aboue write hem;"},{"number":17,"verse":"and now Y schal no more thenke on the synnes and the wickidnessis of hem."},{"number":18,"verse":"And where remyssioun of these is, now is ther noon offring for synne."},{"number":19,"verse":"Therfor, britheren, hauynge trist in to the entring of hooli thingis in the blood of Crist,"},{"number":20,"verse":"which halewide to vs a newe weie, and lyuynge bi the hiling, that is to seie,"},{"number":21,"verse":"his fleisch, and we hauynge the greet preest on the hous of God,"},{"number":22,"verse":"neiye we with very herte in the plente of feith; and be oure hertis spreined fro an yuel conscience, and oure bodies waischun with clene watir,"},{"number":23,"verse":"and holde we the confessioun of oure hope, bowinge to no side; for he is trewe that hath made the biheeste."},{"number":24,"verse":"And biholde we togidere in the stiring of charite and of good werkis; not forsakinge oure gadering togidere,"},{"number":25,"verse":"as it is of custom to sum men, but coumfortinge, and bi so myche the more, bi hou myche ye seen the dai neiyynge."},{"number":26,"verse":"Forwhi now a sacrifice for synnes is not left to vs, that synnen wilfuli, aftir that we han take the knowyng of treuthe."},{"number":27,"verse":"Forwhi sum abiding of the dom is dreedful, and the suyng of fier, which schal waste aduersaries."},{"number":28,"verse":"Who that brekith Moises lawe, dieth withouten ony merci, bi tweine or thre witnessis;"},{"number":29,"verse":"hou myche more gessen ye, that he disserueth worse turmentis, which defouleth the sone of God, and holdith the blood of the testament pollut, in which he is halewid, and doith dispit to the spirit of grace?"},{"number":30,"verse":"For we knowen him that seide, To me veniaunce, and Y schal yelde. And eft, For the Lord schal deme his puple."},{"number":31,"verse":"It is ferdful to falle in to the hondis of God lyuynge."},{"number":32,"verse":"And haue ye mynde on the formere daies, in which ye weren liytned, and suffriden greet strijf of passiouns."},{"number":33,"verse":"And in the `tothir ye weren maad a spectacle bi schenschipis and tribulaciouns; in an othir ye weren maad felowis of men lyuynge so."},{"number":34,"verse":"For also to boundun men ye hadden compassioun, and ye resseyueden with ioye the robbyng of youre goodis, knowinge that ye han a betere and a dwellinge substaunce."},{"number":35,"verse":"Therfor nyle ye leese youre trist, which hath greet rewarding."},{"number":36,"verse":"For pacience is nedeful to you, that ye do the wille of God, and bringe ayen the biheest."},{"number":37,"verse":"For yit a litil, and he that is to comynge schal come, and he schal not tarie."},{"number":38,"verse":"For my iust man lyueth of feith; that if he withdrawith hym silf, he schal not plese to my soule."},{"number":39,"verse":"But we ben not the sones of withdrawing awei in to perdicioun, but of feith in to getynge of soule."}]}