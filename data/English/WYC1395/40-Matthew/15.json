{"bibleAbbr":"WYC1395","bookName":"Matthew","bookEnglishName":"Matthew","chapterNumber":15,"verses":[{"number":1,"verse":"Thanne the scribis and the Farisees camen to hym fro Jerusalem, and seiden,"},{"number":2,"verse":"Whi breken thi disciplis the tradiciouns of eldere men? for thei waisschen not her hondis, whanne thei eten breed."},{"number":3,"verse":"He answeride, and seide to hem, Whi breken ye the maundement of God for youre tradicioun?"},{"number":4,"verse":"For God seide, Honoure thi fadir and thi modir, and he that cursith fadir or modir, die bi deeth."},{"number":5,"verse":"But ye seien, Who euer seith to fadir or modir, What euere yifte is of me, it schal profite to thee;"},{"number":6,"verse":"and he hath not worschipid his fadir or his modir; and ye han maad the maundement of God voide for youre tradicioun."},{"number":7,"verse":"Ypocritis, Isaie, the prophete, prophesiede wel of you,"},{"number":8,"verse":"and seide, This puple honourith me with lippis, but her herte is fer fro me;"},{"number":9,"verse":"and thei worschipen me `with outen cause, techynge the doctrines and maundementis of men."},{"number":10,"verse":"And whanne the puple weren clepid to gidere to hym, he seide to hem, Here ye, and `vndurstonde ye."},{"number":11,"verse":"That thing that entrith in to the mouth, defoulith not a man; but that thing that cometh out of the mouth, defoulith a man."},{"number":12,"verse":"Thanne hise disciplis camen, and seiden to hym, Thou knowist, that, if this word be herd, the Farisees ben sclaundrid?"},{"number":13,"verse":"And he answeride, and seide, Eueri plauntyng, that my fadir of heuene hath not plauntid, shal be drawun vp by the roote."},{"number":14,"verse":"Suffre ye hem; thei ben blynde, and leederis of blynde men. And if a blynd man lede a blynd man, bothe fallen doun in to the diche."},{"number":15,"verse":"Petre answeride, and seide to hym, Expowne to vs this parable."},{"number":16,"verse":"And he seide, Yit `ye ben also with oute vndurstondyng?"},{"number":17,"verse":"Vndurstonden ye not, that al thing that entrith in to the mouth, goith in to the wombe, and is sent out in to the goyng awei?"},{"number":18,"verse":"But tho thingis that comen forth fro the mouth, goon out of the herte, and tho thingis defoulen a man."},{"number":19,"verse":"For of the herte goon out yuele thouytis, mansleyngis, auowtries, fornycaciouns, theftis, fals witnessyngis, blasfemyes."},{"number":20,"verse":"Thes thingis it ben that defoulen a man; but to ete with hondis not waischun, defoulith not a man."},{"number":21,"verse":"And Jhesus yede out fro thennus, and wente in to the coostis of Tire and Sidon."},{"number":22,"verse":"And lo! a womman of Canane yede out of tho coostis, and criede, and seide to him, Lord, the sone of Dauid, haue merci on me; my douyter is yuel traueilid of a feend."},{"number":23,"verse":"And he answeride not to hir a word. And hise disciplis camen, and preieden hym, and seiden, Leue thou hir, for she crieth aftir vs."},{"number":24,"verse":"He answeride, and seide, Y am not sent, but to the scheep of the hous of Israel that perischiden."},{"number":25,"verse":"And she cam, and worschipide hym, and seide, Lord, helpe me."},{"number":26,"verse":"Which answeride, and seide, It is not good to take the breed of children, and caste to houndis."},{"number":27,"verse":"And she seide, Yhis, Lord; for whelpis eten of the crummes, that fallen doun fro the bord of her lordis."},{"number":28,"verse":"Thanne Jhesus answeride, and seide to hir, A! womman, thi feith is greet; be it doon to thee, as thou wolt. And hir douytir was helid fro that hour."},{"number":29,"verse":"And whanne Jhesus hadde passed fro thennus, he cam bisidis the see of Galilee. And he yede vp in to an hil, and sat there."},{"number":30,"verse":"And myche puple cam to hym, and hadden with hem doumbe men and crokid, feble and blynde, and many other; and thei castiden doun hem at hise feet. And he helide hem,"},{"number":31,"verse":"so that the puple wondriden seynge doumbe men spekynge, and crokid goynge, blynde men seynge; and thei magnyfieden God of Israel."},{"number":32,"verse":"And Jhesus, whanne hise disciplis weren clepid to gidere, seide to hem, Y haue reuthe of the puple, for thei han abiden now thre daies with me, and han no thing to ete; and Y wole not leeue hem fastynge, lest thei failen in the weie."},{"number":33,"verse":"And the disciplis seien to him, Wherof thanne so many looues among vs in desert, to fulfille so greet a puple?"},{"number":34,"verse":"And Jhesus seide to hem, Hou many looues han ye? And thei seiden, Seuene, and a fewe smale fisshis."},{"number":35,"verse":"And he comaundide to the puple, to sitte to mete on the erthe."},{"number":36,"verse":"And he took seuene looues and fyue fischis, and dide thankyngis, and brak, and yaf to hise disciplis; and the disciplis yauen to the puple."},{"number":37,"verse":"And alle eten, and weren fulfillid, and thei token that that was left of relifes, seuene lepis fulle."},{"number":38,"verse":"And thei that eten weren foure thousynde of men, with outen litle children and wymmen."},{"number":39,"verse":"And whanne he hadde left the puple, he wente vp in to a boot, and cam in to the coostis of Magedan."}]}