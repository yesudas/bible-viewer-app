{"bibleAbbr":"WYC1395","bookName":"Matthew","bookEnglishName":"Matthew","chapterNumber":26,"verses":[{"number":1,"verse":"And it was doon, whanne Jhesus hadde endid alle these wordis, he seide to hise disciplis,"},{"number":2,"verse":"Ye witen, that aftir twei daies pask schal be maad, and mannus sone schal be bitakun to be crucified."},{"number":3,"verse":"Than the princes of prestis and the elder men of the puple were gaderid in to the halle of the prince of prestis, that was seid Cayfas,"},{"number":4,"verse":"and maden a counsel to holde Jhesu with gile, and sle him;"},{"number":5,"verse":"but thei seiden, Not in the haliday, lest perauenture noyse were maad in the puple."},{"number":6,"verse":"And whanne Jhesus was in Betanye, in the hous of Symount leprous,"},{"number":7,"verse":"a womman that hadde a box of alabastre of precious oynement, cam to hym, and schedde out on the heed of hym restynge."},{"number":8,"verse":"And disciplis seynge hadden dedeyn, and seiden, Wherto this loss? for it myyte be seld for myche,"},{"number":9,"verse":"and be youun to pore men."},{"number":10,"verse":"But Jhesus knewe, and seide to hem, What ben ye heuy to this womman? for sche hath wrouyt in me a good werk."},{"number":11,"verse":"For ye schulen euere haue pore men with you, but ye schulen not algatis haue me."},{"number":12,"verse":"This womman sendynge this oynement in to my bodi, dide to birie me."},{"number":13,"verse":"Treuli Y seie to you, where euer this gospel schal be prechid in al the world, it schal be seid, that sche dide this, in mynde of hym."},{"number":14,"verse":"Thanne oon of the twelue, that was clepid Judas Scarioth, wente forth to the princis of prestis,"},{"number":15,"verse":"and seide to hem, What wolen ye yyue to me, and Y schal bitake hym to you? And thei ordeyneden to hym thretti pans of siluer."},{"number":16,"verse":"And fro that tyme he souyte oportunyte, to bitraye hym."},{"number":17,"verse":"And in the firste dai of therf looues the disciplis camen to Jhesu, and seiden, Where wolt thou we make redi to thee, to ete paske?"},{"number":18,"verse":"Jhesus seide, Go ye into the citee to `sum man, and seie to hym, The maistir seith, My tyme is nyy; at thee Y make paske with my disciplis."},{"number":19,"verse":"And the disciplis diden, as Jhesus comaundide to hem; and thei maden the paske redi."},{"number":20,"verse":"And whanne euentid was come, he sat to mete with hise twelue disciplis."},{"number":21,"verse":"And he seide to hem, as thei eten, Treuli Y seie to you, that oon of you schal bitraye me."},{"number":22,"verse":"And thei ful sori bigunnen ech bi hym silf to seie, Lord, whether `Y am?"},{"number":23,"verse":"And he answeride, and seide, He that puttith with me his hoond in the plater, schal bitraye me."},{"number":24,"verse":"Forsothe mannus sone goith, as it is writun of hym; but wo to that man, bi whom mannus sone schal be bitrayed; it were good to hym, if that man hadde not be borun."},{"number":25,"verse":"But Judas that bitraiede hym, answeride, seiynge, Maister, whether `Y am? Jhesus seide to hym, Thou hast seid."},{"number":26,"verse":"And while thei soupeden, Jhesus took breed, and blesside, and brak, and yaf to hise disciplis, and seide, Take ye, and ete; this is my body."},{"number":27,"verse":"And he took the cuppe, and dide thankyngis, and yaf to hem,"},{"number":28,"verse":"and seide, Drynke ye alle herof; this is my blood of the newe testament, which schal be sched for many, in to remissioun of synnes."},{"number":29,"verse":"And Y seie to you, Y schal not drynke fro this tyme, of this fruyt of the vyne, in to that dai whanne Y schal drynke it newe with you, in the kyngdom of my fadir."},{"number":30,"verse":"And whanne the ympne was seid, thei wenten out in to the mount of Olyuete."},{"number":31,"verse":"Thanne Jhesus seide to hem, Alle ye schulen suffre sclaundre in me, in this niyt; for it is writun, Y schal smyte the scheeperde, and the scheep of the flok schulen be scaterid."},{"number":32,"verse":"But aftir that Y schal rise ayen, Y schal go bifore you in to Galilee."},{"number":33,"verse":"Petre answeride, and seide to hym, Thouy alle schulen be sclaundrid in thee, Y schal neuer be sclaundrid."},{"number":34,"verse":"Jhesus seide to him, Treuli Y seie to thee, for in this nyyt bifor the cok crowe, thries thou schalt denye me."},{"number":35,"verse":"Peter seide to him, Yhe, thouy it bihoue that Y die with thee, Y schal not denye thee. Also alle the disciplis seiden."},{"number":36,"verse":"Thanne Jhesus cam with hem in to a toun, that is seid Jessamanye. And he seide to his disciplis, Sitte ye here, the while Y go thider, and preye."},{"number":37,"verse":"And whanne he hadde take Peter, and twei sones of Zebedee, he bigan to be heuy and sori."},{"number":38,"verse":"Thanne he seide to hem, My soule is soreuful to the deeth; abide ye here, and wake ye with me."},{"number":39,"verse":"And he yede forth a litil, and felde doun on his face, preiynge, and seiynge, My fader, if it is possible, passe this cuppe fro me; netheles not as Y wole, but as thou wolt."},{"number":40,"verse":"And he cam to his disciplis, and foond hem slepynge. And he seide to Petir, So, whethir ye myyten not oon our wake with me?"},{"number":41,"verse":"Wake ye, and preye ye, that ye entre not in to temptacioun; for the spirit is redi, but the fleisch is sijk."},{"number":42,"verse":"Eft the secounde tyme he wente, and preyede, seiynge, My fadir, if this cuppe may not passe, but Y drynke hym, thi wille be doon."},{"number":43,"verse":"And eftsoone he cam, and foond hem slepynge; for her iyen weren heuyed."},{"number":44,"verse":"And he lefte hem, and wente eftsoone, and preiede the thridde tyme, and seide the same word."},{"number":45,"verse":"Thanne he cam to his disciplis, and seide to hem, Slepe ye now, and reste ye; loo! the our hath neiyed, and mannus sone schal be takun in to the hondis of synneris;"},{"number":46,"verse":"rise ye, go we; loo! he that schal take me, is nyy."},{"number":47,"verse":"Yit the while he spak, lo! Judas, oon of the twelue, cam, and with hym a greet cumpeny, with swerdis and battis, sent fro the princis of prestis, and fro the eldre men of the puple."},{"number":48,"verse":"And he that bitraiede hym, yaf to hem a tokene, and seide, Whom euer Y schal kisse, he it is; holde ye hym."},{"number":49,"verse":"And anoon he cam to Jhesu, and seid, Haile, maister;"},{"number":50,"verse":"and he kisside hym. And Jhesus seide to hym, Freend, wherto art thou comun? Thanne thei camen niy, and leiden hoondis on Jhesu, and helden hym."},{"number":51,"verse":"And lo! oon of hem that weren with Jhesu, streiyte out his hoond, and drouy out his swerd; and he smoot the seruaunt of the prince of prestis, and kitte of his ere."},{"number":52,"verse":"Thanne Jhesus seide to hym, Turne thi swerd in to his place; for alle that taken swerd, schulen perische bi swerd."},{"number":53,"verse":"Whether gessist thou, that Y may not preie my fadir, and he schal yyue to me now mo than twelue legiouns of aungels?"},{"number":54,"verse":"Hou thanne schulen the scriptures be fulfilled? for so it bihoueth to be doon."},{"number":55,"verse":"In that our Jhesus seide to the puple, As to a theef ye han gon out, with swerdis and battis, to take me; dai bi dai Y sat among you, and tauyt in the temple, and ye helden me not."},{"number":56,"verse":"But al this thing was don, that the scripturis of profetis schulden be fulfillid. Thanne alle the disciplis fledden, and leften hym."},{"number":57,"verse":"And thei helden Jhesu, and ledden hym to Cayfas, the prince of prestis, where the scribis and the Farisees, and the eldre men of the puple weren comun togidere."},{"number":58,"verse":"But Petir swede him afer, in to the halle of the prince of prestis; and he wente in, and sat with the seruauntis, to se the ende."},{"number":59,"verse":"And the prince of prestis, and al the counsel souyten fals witnessing ayens Jhesu, that thei schulden take hym to deeth;"},{"number":60,"verse":"and thei founden not, whanne manye false witnessis weren comun. But at the laste, twei false witnessis camen,"},{"number":61,"verse":"and seiden, `This seide, Y may distruye the temple of God, and after the thridde dai bilde it ayen."},{"number":62,"verse":"And the prince of prestis roos, and seide to hym, Answerist thou no thing to tho thingis, that these witnessen ayens thee?"},{"number":63,"verse":"But Jhesus was stille. And the prince of prestis seide to hym, Y coniure thee bi lyuynge God, that thou seie to vs, if thou art Crist, the sone of God."},{"number":64,"verse":"Jhesus seide to him, Thou hast seid; netheles Y seie to you, `fro hennus forth ye schulen se mannus sone sittinge at the riythalf of the vertu of God, and comynge in the cloudis of heuene."},{"number":65,"verse":"Thanne the prince of prestis to-rente his clothis, and seide, He hath blasfemed; what yit han we nede to witnessis? lo! now ye han herd blasfemye; what semeth to you?"},{"number":66,"verse":"And thei answeriden, and seiden, He is gilti of deeth."},{"number":67,"verse":"Thanne thei speten `in to his face, and smyten hym with buffatis; and othere yauen strokis with the pawme of her hondis in his face,"},{"number":68,"verse":"and seide, Thou Crist, arede to vs, who is he that smoot thee?"},{"number":69,"verse":"And Petir sat with outen in the halle; and a damysel cam to hym, and seide, Thou were with Jhesu of Galilee."},{"number":70,"verse":"And he denyede bifor alle men, and seide, Y woot not what thou seist."},{"number":71,"verse":"And whanne he yede out at the yate, another damysel say hym, and seide to hem that weren there, And this was with Jhesu of Nazareth."},{"number":72,"verse":"And eftsoone he denyede with an ooth, For I knewe not the man."},{"number":73,"verse":"And a litil aftir, thei that stooden camen, and seiden to Petir, Treuli thou art of hem; for thi speche makith thee knowun."},{"number":74,"verse":"Thanne he bigan to warie and to swere, that he knewe not the man. And anoon the cok crewe."},{"number":75,"verse":"And Petir bithouyte on the word of Jhesu, that he hadde seid, Bifore the cok crowe, thries thou schalt denye me. And he yede out, and wepte bitterli."}]}