{"bibleAbbr":"WYC1395","bookName":"Matthew","bookEnglishName":"Matthew","chapterNumber":28,"verses":[{"number":1,"verse":"But in the euentid of the sabat, that bigynneth to schyne in the firste dai of the woke, Marie Mawdelene cam, and another Marie, to se the sepulcre."},{"number":2,"verse":"And lo! ther was maad a greet ertheschakyng; for the aungel of the Lord cam doun fro heuene, and neiyede, and turnede awei the stoon, and sat theron."},{"number":3,"verse":"And his lokyng was as leit, and hise clothis as snowe;"},{"number":4,"verse":"and for drede of hym the keperis weren afeerd, and thei weren maad as deede men."},{"number":5,"verse":"But the aungel answeride, and seide to the wymmen, Nyle ye drede, for Y woot that ye seken Jhesu, that was crucified;"},{"number":6,"verse":"he is not here, for he is risun, as he seide; come ye, and se ye the place, where the Lord was leid."},{"number":7,"verse":"And go ye soone, and seie ye to his disciplis, that he is risun. And lo! he schal go bifore you in to Galilee; there ye schulen se hym."},{"number":8,"verse":"Lo! Y haue biforseid to you. And thei wenten out soone fro the biriels, with drede and greet ioye, rennynge to telle to hise disciplis."},{"number":9,"verse":"And lo! Jhesus mette hem, and seide, Heile ye. And thei neiyeden, and heelden his feet, and worschipiden him."},{"number":10,"verse":"Thanne Jhesus seide to hem, Nyle ye drede; go ye, `telle ye to my britheren, that thei go in to Galile; there thei schulen se me."},{"number":11,"verse":"And whanne thei weren goon, lo! summe of the keperis camen in to the citee, and telden to the princis of prestis alle thingis that weren doon."},{"number":12,"verse":"And whanne thei weren gaderid togidere with the elder men, and hadden take her counseil, thei yauen to the kniytis miche monei, and seiden, Seie ye,"},{"number":13,"verse":"that hise disciplis camen bi nyyt, and han stolen hym, while ye slepten."},{"number":14,"verse":"And if this be herd of the iustice, we schulen counseile hym, and make you sikir."},{"number":15,"verse":"And whanne the monei was takun, thei diden, as thei weren tauyt. And this word is pupplischid among the Jewis, til in to this day."},{"number":16,"verse":"And the enleuen disciplis wenten in to Galilee, in to an hille, where Jhesus hadde ordeyned to hem."},{"number":17,"verse":"And thei sayn hym, and worschipiden; but summe of hem doutiden."},{"number":18,"verse":"And Jhesus cam nyy, and spak to hem, and seide, Al power in heuene and in erthe is youun to me."},{"number":19,"verse":"Therfor go ye, and teche alle folkis, baptisynge hem in the name of the Fadir, and of the Sone, and of the Hooli Goost;"},{"number":20,"verse":"techynge hem to kepe alle thingis, what euer thingis Y haue comaundid to you; and lo! Y am with you in alle daies, in to the ende of the world."}]}