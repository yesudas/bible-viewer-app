{"bibleAbbr":"WYC1395","bookName":"Judges","bookEnglishName":"Judges","chapterNumber":17,"verses":[{"number":1,"verse":"In that tyme was a man, `Mycas bi name, of the hil of Effraym."},{"number":2,"verse":"And he seide to his modir, Lo! Y haue a thousynde `and an hundrid platis of siluer, whiche thou departidist to thee, and on whiche thou sworist, while Y herde, and tho ben at me. To whom sche answeride, Blessid be my sone of the Lord."},{"number":3,"verse":"Therefor he yeldide tho to his modir; and sche seide to hym, Y halewide and avowide this siluer to the Lord, that my sone resseyue of myn hond, and make a grauun ymage and a yotun ymage; and now I `yyue it to thee."},{"number":4,"verse":"Therfor he yeldide to his modir; and sche took twei hundryd platis of siluer, and yaf tho to a werk man of siluer, that he schulde make of tho a grauun `ymage and yotun, that was in `the hows of Mycas."},{"number":5,"verse":"Which departide also a litil hous ther ynne to God; and made ephod, and theraphym, that is, a preestis cloth, and ydols; and he fillide the hond of oon of his sones, and he was maad a preest to hym."},{"number":6,"verse":"In tho daies was no kyng in Israel, but ech man dide this, that semyde riytful to hym silf."},{"number":7,"verse":"Also another yonge wexynge man was of Bethleem of Juda, of the kynrede therof, `that is, of Juda, and he was a dekene, and dwellide there."},{"number":8,"verse":"And he yede out of the citee of Bethleem, and wolde be a pilgrim, where euere he foond profitable to hym silf. And whanne he made iourney, and `hadde come in to the hil of Effraym, and hadde bowid a litil in to `the hows of Mycha,"},{"number":9,"verse":"`he was axid of hym, Fro whennus comest thou? Which answeride, Y am a dekene of Bethleem of Juda, and Y go, that Y dwelle where Y may, and se that it is profitable to me."},{"number":10,"verse":"Micha seide, Dwelle thou at me, and be thou fadir and preest `to me; and Y schal yyue to thee bi ech yeer ten platis of siluer, and double cloth, and tho thingis that ben nedeful to lijflode."},{"number":11,"verse":"He assentide, and dwellide `at the man; and he was to the man as oon of sones."},{"number":12,"verse":"And Mycha fillide his hond, and hadde the child preest at hym,"},{"number":13,"verse":"and seide, Now Y woot, that God schal do wel to me, hauynge a preest of the kyn of Leuy."}]}