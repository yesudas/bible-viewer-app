{"bibleAbbr":"WYC1395","bookName":"1 Samuel","bookEnglishName":"1 Samuel","chapterNumber":24,"verses":[{"number":1,"verse":"Therfor Dauid stiede fro thennus, and dwellide in the sykireste places of Engaddi."},{"number":2,"verse":"And whanne Saul turnede ayen, aftir that he pursuede Filisteis, thei telden to hym, and seiden, Lo! Dauid is in the deseert of Engaddi."},{"number":3,"verse":"Therfor Saul took three thousinde of chosun men of al Israel, and yede to seke Dauid and hise men, yhe on moost brokun rochis, that ben `able to weie to wield geet aloone."},{"number":4,"verse":"And he cam to the fooldis of scheep, that offriden hem silf to the wei goere. And there was a denne, in to which denne Saul entride, that he schulde purge the wombe; forsothe Dauid and hise men weren hid in the ynnere part of the denne."},{"number":5,"verse":"And the seruauntis of Dauid seiden to hym, Lo! the dai of which the Lord spak to the, Y schal bitake to thee thin enemy, that thou do to hym as it plesith in thin iyen. Therfor Dauid roos, and kittide the hemme of the mentil of Saul priuely."},{"number":6,"verse":"Aftir these thingis Dauid smoot his herte, for he hadde kit awei the hemme of the mentil of Saul."},{"number":7,"verse":"And Dauid seide to hise men, The Lord be merciful to me, lest Y do this thing to my lord, the crist of the Lord, that Y sende myn hond `in to hym, for he is the crist of the Lord. The Lord lyueth, for no but the Lord smyte hym, ether his dai come, that he die, ether he go doun in to batel and perische, the Lord be merciful to me, that Y sende not myn hond in to the crist of the Lord."},{"number":8,"verse":"Forsothe Saul roos out of the denne, and yede in the weie bigunnun."},{"number":9,"verse":"Sotheli Dauid roos aftir hym, and he yede out of the denne, and criede aftir the bak of Saul, and seide, My lord, the kyng! And Saul bihelde bihinde him silf; and Dauid bowide hym silf lowe to the erthe, and worschipide."},{"number":10,"verse":"And he seide to Saul, Whi herist thou the wordis of men spekynge, Dauid sekith yuel ayens thee?"},{"number":11,"verse":"Lo! to dai thin iyen siyen, that the Lord bitook thee in myn hond in the denne, and Y thouyte that Y wolde sle thee, but myn iye sparide thee; for Y seide, Y schal not holde forth myn hond in to my lord, which is the crist, `that is, anoyntid, of the Lord."},{"number":12,"verse":"But rathere, my fadir, se thou, and knowe the hemme of thi mentil in myn hond, for whanne Y kittide aweie the hemme of thi mentil, Y nolde holde forth myn hond in thee; perseyue thou, and see, for nether yuel nether wickidnesse is in myn hond, nether Y synnede ayens thee; but thou aspiest my lijf, that thou do it awei."},{"number":13,"verse":"The Lord deme bitwixe me and thee, and the Lord venge me of thee; but myn hond be not in thee,"},{"number":14,"verse":"as it is seid also in eld prouerbe, Wickidnesse schal go out of wickid men; therfor myn hond be not in thee."},{"number":15,"verse":"`Whom pursuest thou, kyng of Israel, whom pursuest thou? Thou pursuest a deed hound, and a quyk fle."},{"number":16,"verse":"The Lord be iuge, and the Lord deme bitwixe me and thee, and se, and deme my cause, and delyuere me fro thin hond."},{"number":17,"verse":"Sotheli whanne Dauid hadde fillid spekynge siche wordis to Saul, Saul seide, Whether this is thi vois, my sone Dauid? And Saul reiside his vois, and wepte."},{"number":18,"verse":"And he seide to Dauid, Thou art more iust than Y; for thou yauest goodis to me; forsothe Y yeldide yuelis to thee."},{"number":19,"verse":"And thou schewidist to me to dai, what goodis thou hast do to me, how the Lord bitook me in thin hond, and thou killidist not me."},{"number":20,"verse":"For who, `whanne he fyndith his enemy, schal delyuere hym in good weie? But the Lord yelde to thee this while, for that, that thou wrouytist to dai in me."},{"number":21,"verse":"And now, for Y woot, that thou schalt regne moost certeynli, and schalt haue in thin hond the rewme of Israel, swere thou to me in the Lord,"},{"number":22,"verse":"that thou do not a wei my seed aftir me, nether take a wey my name fro the hows of my fadir. (23)And Dauid swoor to Saul. Therfor Saul yede in to his hows, and Dauid and hise men stieden to sikire placis."}]}