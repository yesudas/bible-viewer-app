{"bibleAbbr":"WYC1395","bookName":"Job","bookEnglishName":"Job","chapterNumber":41,"verses":[{"number":1,"verse":"I not as cruel schal reise hym; for who may ayenstonde my face?"},{"number":2,"verse":"And who `yaf to me bifore, that Y yelde to hym? Alle thingis, that ben vndur heuene, ben myne."},{"number":3,"verse":"Y schal not spare hym for myyti wordis, and maad faire to biseche."},{"number":4,"verse":"Who schal schewe the face of his clothing, and who schal entre in to the myddis of his mouth?"},{"number":5,"verse":"Who schal opene the yatis of his cheer? ferdfulnesse is bi the cumpas of hise teeth."},{"number":6,"verse":"His bodi is as yotun scheldys of bras, and ioyned togidere with scalis ouerleiynge hem silf."},{"number":7,"verse":"Oon is ioyned to another; and sotheli brething goith not thorouy tho."},{"number":8,"verse":"Oon schal cleue to anothir, and tho holdynge hem silf schulen not be departid."},{"number":9,"verse":"His fnesynge is as schynynge of fier, and hise iyen ben as iyelidis of the morewtid."},{"number":10,"verse":"Laumpis comen forth of his mouth, as trees of fier, that ben kyndlid."},{"number":11,"verse":"Smoke cometh forth of hise nosethirlis, as of a pot set on the fier `and boilynge."},{"number":12,"verse":"His breeth makith colis to brenne, and flawme goith out of his mouth."},{"number":13,"verse":"Strengthe schal dwelle in his necke, and nedynesse schal go bifor his face."},{"number":14,"verse":"The membris of hise fleischis ben cleuynge togidere to hem silf; God schal sende floodis ayens hym, and tho schulen not be borun to an other place."},{"number":15,"verse":"His herte schal be maad hard as a stoon; and it schal be streyned togidere as the anefeld of a smith."},{"number":16,"verse":"Whanne he schal be takun awei, aungels schulen drede; and thei aferd schulen be purgid."},{"number":17,"verse":"Whanne swerd takith hym, it may not stonde, nethir spere, nether haburioun."},{"number":18,"verse":"For he schal arette irun as chaffis, and bras as rotun tre."},{"number":19,"verse":"A man archere schal not dryue hym awei; stoonys of a slynge ben turned in to stobil to hym."},{"number":20,"verse":"He schal arette an hamer as stobil; and he schal scorne a florischynge spere."},{"number":21,"verse":"The beemys of the sunne schulen be vndur hym; and he schal strewe to hym silf gold as cley."},{"number":22,"verse":"He schal make the depe se to buyle as a pot; and he schal putte, as whanne oynementis buylen."},{"number":23,"verse":"A path schal schyne aftir hym; he schal gesse the greet occian as wexynge eld."},{"number":24,"verse":"No power is on erthe, that schal be comparisound to hym; which is maad, that he schulde drede noon."},{"number":25,"verse":"He seeth al hiy thing; he is kyng ouer alle the sones of pride."}]}