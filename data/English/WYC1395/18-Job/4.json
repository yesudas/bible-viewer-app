{"bibleAbbr":"WYC1395","bookName":"Job","bookEnglishName":"Job","chapterNumber":4,"verses":[{"number":1,"verse":"Forsothe Eliphat Themanytes answeride, and seide,"},{"number":2,"verse":"If we bigynnen to speke to thee, in hap thou schalt take it heuyli; but who may holde a word conseyued?"},{"number":3,"verse":"Lo! thou hast tauyt ful many men, and thou hast strengthid hondis maad feynt."},{"number":4,"verse":"Thi wordis confermyden men doutynge, and thou coumfortidist knees tremblynge."},{"number":5,"verse":"But now a wounde is comun on thee, and thou hast failid; it touchide thee, and thou art disturblid."},{"number":6,"verse":"Where is thi drede, thi strengthe, and thi pacience, and the perfeccioun of thi weies?"},{"number":7,"verse":"Y biseche thee, haue thou mynde, what innocent man perischide euere, ethir whanne riytful men weren doon awei?"},{"number":8,"verse":"Certis rathir Y siy hem, that worchen wickidnesse, and sowen sorewis,"},{"number":9,"verse":"and repen tho, to haue perischid bi God blowynge, and to be wastid bi the spirit of his ire."},{"number":10,"verse":"The roryng of a lioun, and the vois of a lionesse, and the teeth of `whelpis of liouns ben al to-brokun."},{"number":11,"verse":"Tigris perischide, for sche hadde not prey; and the whelpis of a lioun ben distried."},{"number":12,"verse":"Certis an hid word was seid to me, and myn eere took as theueli the veynes of priuy noise therof."},{"number":13,"verse":"In the hidousnesse of `nyytis siyt, whanne heuy sleep is wont to occupie men,"},{"number":14,"verse":"drede and tremblyng helde me; and alle my boonys weren aferd."},{"number":15,"verse":"And whanne the spirit `yede in my presence, the heiris of `my fleisch hadden hidousnesse."},{"number":16,"verse":"Oon stood, whos chere Y knewe not, an ymage bifor myn iyen; and Y herde a vois as of softe wynd."},{"number":17,"verse":"Whether a man schal be maad iust in comparisoun of God? ethir whethir a man schal be clennere than his Makere?"},{"number":18,"verse":"Lo! thei that seruen hym ben not stidefast; and he findith schrewidnesse in hise aungels."},{"number":19,"verse":"Hou myche more thei that dwellen in housis of cley, that han an ertheli foundement, schulen be wastyd as of a mouyte."},{"number":20,"verse":"Fro morewtid til to euentid thei schulen be kit doun; and for no man vndurstondith, thei schulen perische with outen ende."},{"number":21,"verse":"Sotheli thei, that ben residue, schulen be takun awei; thei schulen die, and not in wisdom."}]}