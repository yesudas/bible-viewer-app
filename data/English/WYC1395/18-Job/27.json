{"bibleAbbr":"WYC1395","bookName":"Job","bookEnglishName":"Job","chapterNumber":27,"verses":[{"number":1,"verse":"Also Joob addide, takynge his parable, and seide,"},{"number":2,"verse":"God lyueth, that hath take awey my doom, and Almyyti God, that hath brouyt my soule to bitternesse."},{"number":3,"verse":"For as long as breeth is in me, and the spirit of God is in my nose thirlis,"},{"number":4,"verse":"my lippis schulen not speke wickidnesse, nether my tunge schal thenke a leesyng."},{"number":5,"verse":"Fer be it fro me, that Y deme you iust; til Y faile, Y schal not go awei fro myn innocence."},{"number":6,"verse":"Y schal not forsake my iustifiyng, which Y bigan to holde; for myn herte repreueth me not in al my lijf."},{"number":7,"verse":"As my wickid enemy doth; myn aduersarie is as wickid."},{"number":8,"verse":"For what is the hope of an ypocrite, if he rauyschith gredili, and God delyuerith not his soule?"},{"number":9,"verse":"Whether God schal here the cry of hym, whanne angwisch schal come on hym?"},{"number":10,"verse":"ether whether he may delite in Almyyti God, and inwardli clepe God in al tyme?"},{"number":11,"verse":"Y schal teche you bi the hond of God, what thingis Almyyti God hath; and Y schal not hide."},{"number":12,"verse":"Lo! alle ye knowen, and what speken ye veyn thingis with out cause?"},{"number":13,"verse":"This is the part of a wickid man anentis God, and the eritage of violent men, ether rauenours, whiche thei schulen take of Almyyti God."},{"number":14,"verse":"If hise children ben multiplied, thei schulen be slayn in swerd; and hise sones sones schulen not be fillid with breed."},{"number":15,"verse":"Thei, that ben residue of hym, schulen be biried in perischyng; and the widewis of hym schulen not wepe."},{"number":16,"verse":"If he gaderith togidere siluer as erthe, and makith redi clothis as cley;"},{"number":17,"verse":"sotheli he made redi, but a iust man schal be clothid in tho, and an innocent man schal departe the siluer."},{"number":18,"verse":"As a mouyte he hath bildid his hous, and as a kepere he made a schadewyng place."},{"number":19,"verse":"A riche man, whanne he schal die, schal bere no thing with hym; he schal opene hise iyen, and he schal fynde no thing."},{"number":20,"verse":"Pouert as water schal take hym; and tempeste schal oppresse hym in the nyyt."},{"number":21,"verse":"Brennynge wynd schal take hym, and schal do awei; and as a whirlewynd it schal rauysche hym fro his place."},{"number":22,"verse":"He schal sende out turmentis on hym, and schal not spare; he fleynge schal `fle fro his hond."},{"number":23,"verse":"He schal streyne hise hondis on him, and he schal hisse on hym, and schal biholde his place."}]}