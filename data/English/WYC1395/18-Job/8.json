{"bibleAbbr":"WYC1395","bookName":"Job","bookEnglishName":"Job","chapterNumber":8,"verses":[{"number":1,"verse":"Sotheli Baldath Suytes answeride, and seide,"},{"number":2,"verse":"Hou longe schalt thou speke siche thingis? The spirit of the word of thi mouth is manyfold."},{"number":3,"verse":"Whether God supplauntith, `ethir disseyueth, doom, and whether Almyyti God distrieth that, that is iust?"},{"number":4,"verse":"Yhe, thouy thi sones synneden ayens hym, and he lefte hem in the hond of her wickidnesse;"},{"number":5,"verse":"netheles, if thou risist eerli to God, and bisechist `Almyyti God, if thou goist clene and riytful,"},{"number":6,"verse":"anoon he schal wake fulli to thee, and schal make pesible the dwellyng place of thi ryytfulnesse;"},{"number":7,"verse":"in so miche that thi formere thingis weren litil, and that thi laste thingis be multiplied greetli."},{"number":8,"verse":"For whi, axe thou the formere generacioun, and seke thou diligentli the mynde of fadris. For we ben men of yistirdai, and `kunnen not; for oure daies ben as schadewe on the erthe."},{"number":9,"verse":"(OMITTED TEXT)"},{"number":10,"verse":"And thei schulen teche thee, thei schulen speke to thee, and of her herte thei schulen bring forth spechis."},{"number":11,"verse":"Whether a rusche may lyue with out moysture? ethir a spier `may wexe with out watir?"},{"number":12,"verse":"Whanne it is yit in the flour, nethir is takun with hond, it wexeth drie bifor alle erbis."},{"number":13,"verse":"So the weies of alle men, that foryeten God; and the hope of an ypocrite schal perische."},{"number":14,"verse":"His cowardise schal not plese hym, and his trist schal be as a web of yreyns."},{"number":15,"verse":"He schal leene, `ether reste, on his hows, and it schal not stonde; he schal vndursette it, and it schal not rise togidere."},{"number":16,"verse":"The rusche semeth moist, bifor that the sunne come; and in the risyng of the sunne the seed therof schal go out."},{"number":17,"verse":"Rootis therof schulen be maad thicke on an heep of stoonys, and it schal dwelle among stoonys."},{"number":18,"verse":"If a man drawith it out of `his place, his place schal denye it, and schal seie, Y knowe thee not."},{"number":19,"verse":"For this is the gladnesse of his weie, that eft othere ruschis springe out of the erthe."},{"number":20,"verse":"Forsothe God schal not caste a wei a symple man, nethir schal dresse hond to wickid men;"},{"number":21,"verse":"til thi mouth be fillid with leiytir, and thi lippis with hertli song."},{"number":22,"verse":"Thei that haten thee schulen be clothid with schenschip; and the tabernacle of wickid men schal not stonde."}]}