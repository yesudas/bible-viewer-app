{"bibleAbbr":"WYC1395","bookName":"Job","bookEnglishName":"Job","chapterNumber":32,"verses":[{"number":1,"verse":"Forsothe these thre men leften of to answere Joob, for he semyde a iust man to hem."},{"number":2,"verse":"And Helyu, the sone of Barachel Buzites, of the kynrede of Ram, was wrooth, and hadde indignacioun; forsothe he was wrooth ayens Joob, for he seide hym silf to be iust bifor God."},{"number":3,"verse":"Sotheli Helyu hadde indignacioun ayens the thre frendis of hym, for thei hadden not founde resonable answere, but oneli hadde condempned Joob."},{"number":4,"verse":"Therfor Helyu abood Joob spekynge, for thei, that spaken, weren eldere men."},{"number":5,"verse":"But whanne he hadde seyn, that thre men myyten not answere, he was wrooth greetly."},{"number":6,"verse":"And Helyu, the sone of Barachel Buzites, answeride, and seyde, Y am yongere in tyme, sotheli ye ben eldere; therfor with heed holdun doun Y dredde to schewe to you my sentence."},{"number":7,"verse":"For Y hopide that lengere age schulde speke, and that the multitude of yeeris schulden teche wisdom."},{"number":8,"verse":"But as Y se, spirit is in men, and the enspiryng `ether reuelacioun, of Almyyti God yyueth vndurstondyng."},{"number":9,"verse":"Men of long lijf ben not wise, and elde men vndurstonden not doom."},{"number":10,"verse":"Therfor Y schal seie, Here ye me, and Y also schal schewe my kunnyng to you."},{"number":11,"verse":"For Y abood youre wordis, Y herde youre prudence, as long as ye dispuytiden in youre wordis."},{"number":12,"verse":"And as long as Y gesside you to seie ony thing, Y bihelde; but as Y se, `noon is of you, that may repreue Joob, and answere to hise wordis;"},{"number":13,"verse":"lest perauenture ye seien, We han founde wisdom; God, and not man, hath cast hym awei."},{"number":14,"verse":"Joob spak no thing to me, and Y not bi youre wordis schal answere hym."},{"number":15,"verse":"Thei dredden, and answeriden no more, and token awei speche fro hem silf."},{"number":16,"verse":"Therfor for Y abood, and thei spaken not, thei stoden, and answeriden no more; also Y schal answere my part,"},{"number":17,"verse":"and Y schal schewe my kunnyng."},{"number":18,"verse":"For Y am ful of wordis, and the spirit of my wombe, `that is, mynde, constreyneth me."},{"number":19,"verse":"Lo! my wombe is as must with out `spigot, ether a ventyng, that brekith newe vessels."},{"number":20,"verse":"Y schal speke, and brethe ayen a litil; Y schal opene my lippis, and Y schal answere."},{"number":21,"verse":"Y schal not take the persoone of man, and Y schal not make God euene to man."},{"number":22,"verse":"For Y woot not hou long Y schal abide, and if my Makere take me awei `after a litil tyme."}]}