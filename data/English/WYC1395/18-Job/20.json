{"bibleAbbr":"WYC1395","bookName":"Job","bookEnglishName":"Job","chapterNumber":20,"verses":[{"number":1,"verse":"Forsothe Sophar Naamathites answeride, and seide,"},{"number":2,"verse":"Therfor my thouytis dyuerse comen oon aftir anothir; and the mynde is rauyischid in to dyuerse thingis."},{"number":3,"verse":"Y schal here the techyng, bi which thou repreuest me; and the spirit of myn vndurstondyng schal answere me."},{"number":4,"verse":"Y woot this fro the bigynnyng, sithen man was set on erthe,"},{"number":5,"verse":"that the preisyng of wickid men is schort, and the ioie of an ypocrite is at the licnesse of a poynt."},{"number":6,"verse":"Thouy his pride `stieth in to heuene, and his heed touchith the cloudis,"},{"number":7,"verse":"he schal be lost in the ende, as a dunghil; and, thei that sien hym, schulen seie, Where is he?"},{"number":8,"verse":"As a dreem fleynge awei he schal not be foundun; he schal passe as `a nyytis siyt."},{"number":9,"verse":"The iye that siy hym schal not se; and his place schal no more biholde him."},{"number":10,"verse":"Hise sones schulen be `al to-brokun with nedynesse; and hise hondis schulen yelde to hym his sorewe."},{"number":11,"verse":"Hise boonys schulen be fillid with the vices of his yong wexynge age; and schulen slepe with hym in dust."},{"number":12,"verse":"For whanne yuel was swete in his mouth, he hidde it vndur his tunge."},{"number":13,"verse":"He schal spare it, and schal not forsake it; and schal hide in his throte."},{"number":14,"verse":"His breed in his wombe schal be turned in to galle of snakis withynne."},{"number":15,"verse":"He schal spue out the richessis, whiche he deuouride; and God schal drawe tho ritchessis out of his wombe."},{"number":16,"verse":"He schal souke the heed of snakis; and the tunge of an addre schal sle hym."},{"number":17,"verse":"Se he not the stremys of the flood of the stronde, of hony, and of botere."},{"number":18,"verse":"He schal suffre peyne for alle thingis whiche he hath do, netheles he schal not be wastid; aftir the multitude of his fyndyngis, so and `he schal suffre."},{"number":19,"verse":"For he brake, and made nakid the hows of a pore man; he rauyschide, and bildide it not."},{"number":20,"verse":"And his wombe was not fillid; and whanne he hath that, that he couetide, he may not holde in possessioun."},{"number":21,"verse":"`No thing lefte of his mete; and therfor no thing schal dwelle of his goodis."},{"number":22,"verse":"Whanne he is fillid, he schal be maad streit; he schal `be hoot, and alle sorewe schal falle in on hym."},{"number":23,"verse":"`Y wolde, that his wombe be fillid, that he sende out in to hym the ire of his strong veniaunce, and reyne his batel on hym."},{"number":24,"verse":"He schal fle yrun armuris, and he schal falle in to a brasun boowe."},{"number":25,"verse":"Led out, and goynge out `of his schethe, and schynynge, `ether smytinge with leit, `in to his bittirnesse; orrible fendis schulen go, and schulen come on hym."},{"number":26,"verse":"Alle derknessis ben hid in hise priuytees; fier, which is not teendid, schal deuoure hym; he schal be turmentid left in his tabernacle."},{"number":27,"verse":"Heuenes schulen schewe his wickidnesse; and erthe schal rise togidere ayens hym."},{"number":28,"verse":"The seed of his hows schal be opyn; it schal be drawun doun in the dai of the strong veniaunce of the Lord."},{"number":29,"verse":"This is the part of a wickid man, `which part is youun of God, and the eritage of hise wordis of the Lord."}]}