{"bibleAbbr":"WYC1395","bookName":"Job","bookEnglishName":"Job","chapterNumber":19,"verses":[{"number":1,"verse":"Forsothe Joob answeride, and seide, Hou long turmente ye my soule,"},{"number":2,"verse":"and al to-breken me with wordis?"},{"number":3,"verse":"Lo! ten sithis ye schenden me, and ye ben not aschamed, oppressynge me."},{"number":4,"verse":"Forsothe and if Y `koude not, myn vnkynnyng schal be with me."},{"number":5,"verse":"And ye ben reisid ayens me, and repreuen me with my schenschipis."},{"number":6,"verse":"Nameli now vndurstonde ye, that God hath turmentid me not bi euene doom, and hath cumpassid me with hise betyngis."},{"number":7,"verse":"Lo! Y suffrynge violence schal crye, and no man schal here; Y schal crye loude, and `noon is that demeth."},{"number":8,"verse":"He bisette aboute my path, and Y may not go; and he settide derknessis in my weie."},{"number":9,"verse":"He hath spuylid me of my glorye, and hath take awey the coroun fro myn heed."},{"number":10,"verse":"He hath distried me on ech side, and Y perischide; and he hath take awei myn hope, as fro a tre pullid vp bi the roote."},{"number":11,"verse":"His stronge veniaunce was wrooth ayens me; and he hadde me so as his enemye."},{"number":12,"verse":"Hise theues camen togidere, and `maden to hem a wei bi me; and bisegiden my tabernacle in cumpas."},{"number":13,"verse":"He made fer my britheren fro me; and my knowun as aliens yeden awei fro me."},{"number":14,"verse":"My neiyboris forsoken me; and thei that knewen me han foryete me."},{"number":15,"verse":"The tenauntis of myn hows, and myn handmaydis hadden me as a straunger; and Y was as a pilgrym bifor her iyen."},{"number":16,"verse":"Y clepide my seruaunt, and he answeride not to me; with myn owne mouth Y preiede hym."},{"number":17,"verse":"My wijf wlatide my breeth; and Y preiede the sones of my wombe."},{"number":18,"verse":"Also foolis dispisiden me; and whanne Y was goon awei fro hem, thei bacbitiden me."},{"number":19,"verse":"Thei, that weren my counselouris sum tyme, hadden abhomynacioun of me; and he, whom Y louede moost, was aduersarie to me."},{"number":20,"verse":"Whanne fleischis weren wastid, my boon cleuyde to my skyn; and `oneli lippis ben left aboute my teeth."},{"number":21,"verse":"Haue ye merci on me, haue ye merci on me, nameli, ye my frendis; for the hond of the Lord hath touchid me."},{"number":22,"verse":"Whi pursuen ye me, as God pursueth; and ben fillid with my fleischis?"},{"number":23,"verse":"Who yyueth to me, that my wordis be writun? Who yyueth to me,"},{"number":24,"verse":"that tho be writun in a book with an yrun poyntil, ethir with a plate of leed; ethir with a chisel be grauun in a flynt?"},{"number":25,"verse":"For Y woot, that myn ayenbiere lyueth, and in the laste dai Y schal rise fro the erthe;"},{"number":26,"verse":"and eft Y schal be cumpassid with my skyn, and in my fleisch Y schal se God, my sauyour."},{"number":27,"verse":"Whom Y my silf schal se, and myn iyen schulen biholde, and not an other man. This myn hope is kept in my bosum."},{"number":28,"verse":"Whi therfor seien ye now, Pursue we hym, and fynde we the roote of a word ayens hym?"},{"number":29,"verse":"Therfor fle ye fro the face of the swerd; for the swerd is the vengere of wickidnessis, and wite ye, that doom schal be."}]}