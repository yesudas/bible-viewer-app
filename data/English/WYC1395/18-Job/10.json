{"bibleAbbr":"WYC1395","bookName":"Job","bookEnglishName":"Job","chapterNumber":10,"verses":[{"number":1,"verse":"Yt anoieth my soule of my lijf; Y schal lete my speche ayens me, Y schal speke in the bitternesse of my soule."},{"number":2,"verse":"Y schal seie to God, Nyle thou condempne me; schewe thou to me, whi thou demest me so."},{"number":3,"verse":"Whether it semeth good to thee, if thou `falsli chalengist and oppressist me, the werk of thin hondis; and if thou helpist the counsel of wickid men?"},{"number":4,"verse":"Whethir fleischli iyen ben to thee, ethir, as a man seeth, also thou schalt se?"},{"number":5,"verse":"Whether thi daies ben as the daies of man, and `thi yeeris ben as mannus tymes;"},{"number":6,"verse":"that thou enquere my wickidnesse, and enserche my synne?"},{"number":7,"verse":"And wite, that Y haue do no `wickid thing; sithen no man is, that may delyuere fro thin hond?"},{"number":8,"verse":"Thin hondis han maad me, and han formed me al in cumpas; and thou castist me doun so sodeynli."},{"number":9,"verse":"Y preye, haue thou mynde, that thou madist me as cley, and schalt brynge me ayen in to dust."},{"number":10,"verse":"Whether thou hast not mylkid me as mylk, and hast cruddid me togidere as cheese?"},{"number":11,"verse":"Thou clothidist me with skyn and fleisch; thou hast ioyned me togidere with boonys and senewis."},{"number":12,"verse":"Thou hast youe lijf and mercy to me, and thi visiting hath kept my spirit."},{"number":13,"verse":"Thouy thou helist these thingis in thin herte, netheles Y woot, that thou hast mynde of alle thingis."},{"number":14,"verse":"If Y dide synne, and thou sparidist me at an our; whi suffrist thou not me to be cleene of my wickidnesse?"},{"number":15,"verse":"And if Y was wickid, wo is to me; and if Y was iust, Y fillid with turment and wretchidnesse `schal not reise the heed."},{"number":16,"verse":"And if Y reise `the heed for pride, thou schalt take me as a lionesse; and thou turnest ayen, and turmentist me wondirli."},{"number":17,"verse":"Thou gaderist in store thi witnessis ayens me, and thou multipliest thin yre, `that is, veniaunce, ayens me; and peynes holden knyythod in me."},{"number":18,"verse":"Whi hast thou led me out of the wombe? `And Y wolde, that Y were wastid, lest an iye `schulde se me."},{"number":19,"verse":"That Y hadde be, as if Y were not, and `were translatid, ethir borun ouer, fro the wombe to the sepulcre."},{"number":20,"verse":"Whether the fewnesse of my daies schal not be endid in schort? Therfor suffre thou me, that Y biweile `a litil my sorewe,"},{"number":21,"verse":"bifor that Y go, and turne not ayen, to the derk lond, and hilid with the derknesse of deth, to the lond of wrecchidnesse and of derknessis;"},{"number":22,"verse":"where is schadewe of deeth, and noon ordre, but euerlastynge hidousnesse dwellith."}]}