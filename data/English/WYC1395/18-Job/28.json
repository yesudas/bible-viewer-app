{"bibleAbbr":"WYC1395","bookName":"Job","bookEnglishName":"Job","chapterNumber":28,"verses":[{"number":1,"verse":"Siluer hath bigynnyngis of his veynes; and a place is to gold, in which it is wellid togidere."},{"number":2,"verse":"Irun is takun fro erthe, and a stoon resolued, `ethir meltid, bi heete, is turned in to money."},{"number":3,"verse":"God hath set tyme to derknessis, and he biholdith the ende of alle thingis."},{"number":4,"verse":"Also a stronde departith a stoon of derknesse, and the schadewe of deth, fro the puple goynge in pilgrymage; it departith tho hillis, whiche the foot of a nedi man foryat, and hillis with out weie."},{"number":5,"verse":"The erthe, wher of breed cam forth in his place, is destried bi fier."},{"number":6,"verse":"The place of saphir ben stoonys therof, and the clottis therof ben gold."},{"number":7,"verse":"A brid knewe not the weie, and the iye of a vultur, ethir rauenouse brid, bihelde it not."},{"number":8,"verse":"The sones of marchauntis tretiden not on it, and a lyonesse passide not therbi."},{"number":9,"verse":"God stretchide forth his hond to a flynt; he distriede hillis fro the rootis."},{"number":10,"verse":"He hewide doun ryuers in stoonys; and his iye siy al precious thing."},{"number":11,"verse":"And he souyte out the depthis of floodis; and he brouyte forth hid thingis in to liyt."},{"number":12,"verse":"But where is wisdom foundun, and which is the place of vndurstondyng?"},{"number":13,"verse":"A man noot the prijs therof, nether it is foundun in the lond of men lyuynge swetli, `ether delicatli."},{"number":14,"verse":"The depthe of watris seith, It is not in me; and the see spekith, It is not with me."},{"number":15,"verse":"Gold ful cleene schal not be youun for wisdom, nether siluer schal be weied in the chaungyng therof."},{"number":16,"verse":"It schal not be comparysound to the died colours of Iynde, not to the moost preciouse stoon of sardius, nether to saphir."},{"number":17,"verse":"Nether gold, nether glas schal be maad euene worth therto;"},{"number":18,"verse":"and hiye and fer apperynge vessels of gold schulen not be chaungid for wisdom, nether schulen be had in mynde in comparisoun therof. Forsothe wisdom is drawun of pryuy thingis;"},{"number":19,"verse":"topasie of Ethiope schal not be maad euene worth to wisdom, and moost preciouse diyngis schulen not be set togidere in prijs, `ether comparisound, therto."},{"number":20,"verse":"Therfor wherof cometh wisdom, and which is the place of vndurstondyng?"},{"number":21,"verse":"It is hid fro the iyen of alle lyuynge men; also it is hid fro briddis of heuene."},{"number":22,"verse":"Perdicioun and deeth seiden, With oure eeris we herden the fame therof."},{"number":23,"verse":"God vndurstondith the weye therof, and he knowith the place therof."},{"number":24,"verse":"For he biholdith the endis of the world, and biholdith alle thingis that ben vndur heuene."},{"number":25,"verse":"`Which God made weiyte to wyndis, and weiede watris in mesure."},{"number":26,"verse":"Whanne he settide lawe to reyn, and weie to tempestis sownynge;"},{"number":27,"verse":"thanne he siy wisdom, and telde out, and made redi, and souyte out."},{"number":28,"verse":"And he seide to man, Lo! the drede of the Lord, thilke is wisdom; and to go awei fro yuel, is vndurstondyng."}]}