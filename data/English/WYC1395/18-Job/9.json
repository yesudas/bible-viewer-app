{"bibleAbbr":"WYC1395","bookName":"Job","bookEnglishName":"Job","chapterNumber":9,"verses":[{"number":1,"verse":"Joob answeride, and seide, Verili Y woot, that it is so,"},{"number":2,"verse":"and that a man comparisound to God schal not be maad iust."},{"number":3,"verse":"If he wole stryue with God, he may not answere to God oon for a thousynde."},{"number":4,"verse":"He is wiys in herte, and strong in myyt; who ayenstood hym, and hadde pees?"},{"number":5,"verse":"Which bar hillis fro o place to anothir, and thei wisten not; whiche he distriede in his strong veniaunce."},{"number":6,"verse":"Which stirith the erthe fro his place, and the pilers therof schulen `be schakun togidere."},{"number":7,"verse":"Which comaundith to the sunne, and it risith not; and he closith the sterris, as vndur a signet."},{"number":8,"verse":"Which aloone stretchith forth heuenes, and goith on the wawis of the see."},{"number":9,"verse":"Which makith Ariture, and Orionas, and Hiadas, `that is, seuene sterris, and the innere thingis of the south."},{"number":10,"verse":"Which makith grete thingis, and that moun not be souyt out, and wondurful thingis, of whiche is noon noumbre."},{"number":11,"verse":"If he cometh to me, `that is, bi his grace, Y schal not se hym; if he goith awey, `that is, in withdrawynge his grace, Y schal not vndurstonde."},{"number":12,"verse":"If he axith sodeynli, who schal answere to hym? ethir who may seie to hym, Whi doist thou so?"},{"number":13,"verse":"`God is he, whos wraththe no man may withstonde; and vndur whom thei ben bowid, that beren the world."},{"number":14,"verse":"Hou greet am Y, that Y answere to hym, and speke bi my wordis with hym?"},{"number":15,"verse":"Which also schal not answere, thouy Y haue ony thing iust; but Y schal biseche my iuge."},{"number":16,"verse":"And whanne he hath herd me inwardli clepynge, Y bileue not, that he hath herd my vois."},{"number":17,"verse":"For in a whirlewynd he schal al to-breke me, and he schal multiplie my woundis, yhe, without cause."},{"number":18,"verse":"He grauntith not, that my spirit haue reste, and he fillith me with bittirnesses."},{"number":19,"verse":"If strengthe is souyt, `he is moost strong; if equyte of doom is souyt, no man dar yelde witnessynge for me."},{"number":20,"verse":"If Y wole make me iust, my mouth schal dampne me; if Y schal schewe me innocent, he schal preue me a schrewe."},{"number":21,"verse":"Yhe, thouy Y am symple, my soule schal not knowe this same thing; and it schal anoye me of my lijf."},{"number":22,"verse":"O thing is, which Y spak, he schal waste `bi deth also the innocent and wickid man."},{"number":23,"verse":"If he betith, sle he onys, and leiye he not of the peynes of innocent men."},{"number":24,"verse":"The erthe is youun in to the hondis of the wickid; he hilith the face of iugis; that if he is not, who therfor is?"},{"number":25,"verse":"Mi daies weren swiftere than a corour; thei fledden, and sien not good."},{"number":26,"verse":"Thei passiden as schippis berynge applis, as an egle fleynge to mete."},{"number":27,"verse":"Whanne Y seie, Y schal not speke so; Y chaunge my face, and Y am turmentid with sorewe."},{"number":28,"verse":"Y drede alle my werkis, witynge that thou `woldist not spare the trespassour."},{"number":29,"verse":"Sotheli if Y am also thus wickid, whi haue Y trauelid in veyn?"},{"number":30,"verse":"Thouy Y am waischun as with watris of snow, and thouy myn hondis schynen as moost cleene,"},{"number":31,"verse":"netheles thou schalt dippe me in filthis, and my clothis, `that is, werkis, schulen holde me abhomynable."},{"number":32,"verse":"Trewli Y schal not answere a man, which is lijk me; nether that may be herd euenli with me in doom."},{"number":33,"verse":"`Noon is, that may repreue euer eithir, and sette his hond in bothe."},{"number":34,"verse":"Do he awei his yerde fro me, and his drede make not me aferd."},{"number":35,"verse":"Y schal speke, and Y schal not drede hym; for Y may not answere dredynge."}]}