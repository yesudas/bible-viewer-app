{"bibleAbbr":"WYC1395","bookName":"Job","bookEnglishName":"Job","chapterNumber":37,"verses":[{"number":1,"verse":"Myn herte dredde of this thing, and is moued out of his place."},{"number":2,"verse":"It schal here an heryng in the feerdfulnesse of his vois, and a sown comynge forth of his mouth."},{"number":3,"verse":"He biholdith ouere alle heuenes; and his liyt is ouere the termes of erthe."},{"number":4,"verse":"Sown schal rore aftir hym, he schal thundre with the vois of his greetnesse; and it schal not be souyt out, whanne his vois is herd."},{"number":5,"verse":"God schal thundre in his vois wondurfulli, that makith grete thingis and that moun not be souyt out."},{"number":6,"verse":"Which comaundith to the snow to come doun on erthe, and to the reynes of wijntir, and to the reynes of his strengthe."},{"number":7,"verse":"Which markith in the hond of alle men, that alle men knowe her werkis."},{"number":8,"verse":"An vnresonable beeste schal go in to his denne, and schal dwelle in his caue, `ethir derke place."},{"number":9,"verse":"Tempestis schulen go out fro the ynnere thingis, and coold fro Arturus."},{"number":10,"verse":"Whanne God makith blowyng, frost wexith togidere; and eft ful brood watris ben sched out."},{"number":11,"verse":"Whete desirith cloudis, and cloudis spreeden abrood her liyt."},{"number":12,"verse":"Whiche cloudes cumpassen alle thingis bi cumpas, whidur euere the wil of the gouernour ledith tho, to al thing which he comaundith `to tho on the face of the world;"},{"number":13,"verse":"whether in o lynage, ethir in his lond, ether in what euer place of his merci he comaundith tho to be foundun."},{"number":14,"verse":"Joob, herkene thou these thingis; stonde thou, and biholde the meruels of God."},{"number":15,"verse":"Whethir thou woost, whanne God comaundide to the reynes, that tho schulen schewe the liyt of hise cloudis?"},{"number":16,"verse":"Whether thou knowist the grete weies of cloudis, and perfit kunnyngis?"},{"number":17,"verse":"Whether thi cloothis ben not hoote, whanne the erthe is blowun with the south?"},{"number":18,"verse":"In hap thou madist with hym heuenes, which moost sad ben foundid, as of bras."},{"number":19,"verse":"Schewe thou to vs, what we schulen seie to hym; for we ben wlappid in derknessis."},{"number":20,"verse":"Who schal telle to hym, what thingis Y speke? yhe, if he spekith, a man schal be deuourid."},{"number":21,"verse":"And now men seen not liyt; the eir schal be maad thicke sudenli in to cloudis, and wynd passynge schal dryue awei tho."},{"number":22,"verse":"Gold schal come fro the north, and ferdful preisyng of God."},{"number":23,"verse":"For we moun not fynde him worthili; he is greet in strengthe, and in doom, and in riytfulnesse, and may not be teld out."},{"number":24,"verse":"Therfor men schulen drede hym; and alle men, that semen to hem silf to be wise, schulen not be hardi to biholde."}]}