{"bibleAbbr":"WYC1395","bookName":"Job","bookEnglishName":"Job","chapterNumber":13,"verses":[{"number":1,"verse":"Lo! myn iye siy alle thingis, and myn eere herde; and Y vndurstood alle thingis."},{"number":2,"verse":"Euene with youre kunnyng also Y kan, and Y am not lowere than ye."},{"number":3,"verse":"But netheles Y schal speke to Almyyti God, and Y coueite to dispute with God;"},{"number":4,"verse":"and firste Y schewe you makeris of leesyng, and louyeris of weyward techyngis."},{"number":5,"verse":"And `Y wolde that ye weren stille, that ye weren gessid to be wise men."},{"number":6,"verse":"Therfor here ye my chastisyngis; and perseyue ye the doom of my lippis."},{"number":7,"verse":"Whether God hath nede to youre leesyng, that ye speke gilis for hym?"},{"number":8,"verse":"Whether ye taken his face, and enforsen to deme for God?"},{"number":9,"verse":"Ethir it schal plese hym, fro whom no thing mai be hid? Whether he as a man schal be disseyued with youre falsnessis?"},{"number":10,"verse":"He schal repreue you; for ye taken his face in hiddlis."},{"number":11,"verse":"Anoon as he schal stire hym, he schal disturble you; and his drede schal falle on you."},{"number":12,"verse":"Youre mynde schal be comparisound to aische; and youre nollis schulen be dryuun in to clei."},{"number":13,"verse":"Be ye stille a litil, that Y speke, what euer thing the mynde hath schewid to me."},{"number":14,"verse":"Whi to-rende Y my fleischis with my teeth, and bere my lijf in myn hondis?"},{"number":15,"verse":"Yhe, thouy God sleeth me, Y schal hope in hym; netheles Y schal preue my weies in his siyt."},{"number":16,"verse":"And he schal be my sauyour; for whi ech ypocrite schal not come in his siyt."},{"number":17,"verse":"Here ye my word, and perseyue ye with eeris derke and harde figuratif spechis."},{"number":18,"verse":"Yf Y schal be demed, Y woot that Y schal be foundun iust."},{"number":19,"verse":"Who is he that is demed with me? Come he; whi am Y stille, and am wastid?"},{"number":20,"verse":"Do thou not to me twei thingis oneli; and thanne Y schal not be hid fro thi face."},{"number":21,"verse":"Make thin hond fer fro me; and thi drede make not me aferd."},{"number":22,"verse":"Clepe thou me, and Y schal answere thee; ethir certis Y schal speke, and thou schalt answere me."},{"number":23,"verse":"Hou grete synnes and wickidnessis haue Y? Schewe thou to me my felonyes, and trespassis."},{"number":24,"verse":"Whi hidist thou thi face, and demest me thin enemy?"},{"number":25,"verse":"Thou schewist thi myyt ayens a leef, which is rauyschid with the wynd; and thou pursuest drye stobil."},{"number":26,"verse":"For thou writist bitternessis ayens me; and wolt waste me with the synnes of my yong wexynge age."},{"number":27,"verse":"Thou hast set my foot in a stok, and thou hast kept alle my pathis; and thou hast biholde the steppis of my feet."},{"number":28,"verse":"And Y schal be wastid as rot, and as a cloth, which is etun of a mouyte."}]}