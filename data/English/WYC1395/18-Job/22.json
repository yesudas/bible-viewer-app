{"bibleAbbr":"WYC1395","bookName":"Job","bookEnglishName":"Job","chapterNumber":22,"verses":[{"number":1,"verse":"Forsothe Eliphat Themanytes answeride, and seide,"},{"number":2,"verse":"Whether a man, yhe, whanne he is of perfit kunnyng, mai be comparisound to God?"},{"number":3,"verse":"What profitith it to God, if thou art iust? ethir what schalt thou yyue to hym, if thi lijf is without wem?"},{"number":4,"verse":"Whether he schal drede, and schal repreue thee, and schal come with thee in to doom,"},{"number":5,"verse":"and not for thi ful myche malice, and thi wickidnessis with out noumbre, `these peynes bifelden iustli to thee?"},{"number":6,"verse":"For thou hast take awei with out cause the wed of thi britheren; and hast spuylid nakid men of clothis."},{"number":7,"verse":"Thou yauest not watir to the feynt man; and thou withdrowist breed fro the hungri man."},{"number":8,"verse":"In the strengthe of thin arm thou haddist the lond in possessioun; and thou moost myyti heldist it."},{"number":9,"verse":"Thou leftist widewis voide; and al to-brakist the schuldris of fadirles children."},{"number":10,"verse":"Therfor thou art cumpassid with snaris; and sodeyn drede disturblith thee."},{"number":11,"verse":"And thou gessidist, that thou schuldist not se derknessis; and that thou schuldist not be oppressid with the fersnesse of watris flowyng."},{"number":12,"verse":"Whether thou thenkist, that God is hiyere than heuene, and is enhaunsid aboue the coppe of sterris?"},{"number":13,"verse":"And thou seist, What sotheli knowith God? and, He demeth as bi derknesse."},{"number":14,"verse":"A cloude is his hidyng place, and he biholdith not oure thingis, and he `goith aboute the herris of heuene."},{"number":15,"verse":"Whether thou coueitist to kepe the path of worldis, which wickid men han ofte go?"},{"number":16,"verse":"Whiche weren takun awei bifor her tyme, and the flood distriede the foundement of hem."},{"number":17,"verse":"Whiche seiden to God, Go thou awei fro vs; and as if Almyyti God may do no thing, thei gessiden hym,"},{"number":18,"verse":"whanne he hadde fillid her housis with goodis; the sentence of whiche men be fer fro me."},{"number":19,"verse":"Iust men schulen se, and schulen be glad; and an innocent man schal scorne hem."},{"number":20,"verse":"Whether the reisyng of hem is not kit doun, and fier schal deuoure the relifs of hem?"},{"number":21,"verse":"Therfor assente thou to God, and haue thou pees; and bi these thingis thou schalt haue best fruytis."},{"number":22,"verse":"Take thou the lawe of his mouth, and sette thou hise wordis in thin herte."},{"number":23,"verse":"If thou turnest ayen to Almyyti God, thou schalt be bildid; and thou schalt make wickidnesse fer fro thi tabernacle."},{"number":24,"verse":"He schal yyue a flynt for erthe, and goldun strondis for a flynt."},{"number":25,"verse":"And Almyyti God schal be ayens thin enemyes; and siluer schal be gaderid togidere to thee."},{"number":26,"verse":"Thanne on Almyyti God thou schalt flowe with delicis; and thou schalt reise thi face to God."},{"number":27,"verse":"Thou schalt preye hym, and he schal here thee; and thou schalt yelde thi vowis."},{"number":28,"verse":"Thou schalt deme a thing, and it schal come to thee; and lyyt schal schyne in thi weies."},{"number":29,"verse":"For he that is mekid, schal be in glorie; and he that bowith doun hise iyen, schal be saued."},{"number":30,"verse":"An innocent schal be saued; sotheli he schal be saued in the clennesse of hise hondis."}]}