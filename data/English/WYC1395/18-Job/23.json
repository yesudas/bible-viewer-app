{"bibleAbbr":"WYC1395","bookName":"Job","bookEnglishName":"Job","chapterNumber":23,"verses":[{"number":1,"verse":"Sotheli Joob answeride, and seide,"},{"number":2,"verse":"Now also my word is in bitternesse, and the hond of my wounde is agreggid on my weilyng."},{"number":3,"verse":"Who yyueth to me, that Y knowe, and fynde hym, and come `til to his trone?"},{"number":4,"verse":"Y schal sette doom bifor hym, and Y schal fille my mouth with blamyngis;"},{"number":5,"verse":"that Y kunne the wordis, whiche he schal answere to me, and that Y vnderstonde, what he schal speke to me."},{"number":6,"verse":"Y nyle, that he stryue with me bi greet strengthe, nether oppresse me with the heuynesse of his greetnesse."},{"number":7,"verse":"Sette he forth equite ayens me, and my doom come perfitli to victorie."},{"number":8,"verse":"If Y go to the eest, God apperith not; if Y go to the west, Y schal not vndurstonde hym; if Y go to the left side,"},{"number":9,"verse":"what schal Y do? Y schal not take hym; if Y turne me to the riyt side, Y schal not se hym."},{"number":10,"verse":"But he knowith my weie, and he schal preue me as gold, that passith thorouy fier."},{"number":11,"verse":"My foot suede hise steppis; Y kepte his weie, and Y bowide not awey fro it."},{"number":12,"verse":"Y yede not awei fro the comaundementis of hise lippis; and Y hidde in my bosum the wordis of his mouth."},{"number":13,"verse":"For he is aloone, and no man may turne awei hise thouytis; and what euer thing he wolde, his wille dide this thing."},{"number":14,"verse":"Whanne he hath fillid his wille in me, also many othere lijk thingis ben redi to hym."},{"number":15,"verse":"And therfor Y am disturblid of his face, and Y biholdynge hym am anguyschid for drede."},{"number":16,"verse":"God hath maad neische myn herte, and Almyyti God hath disturblid me."},{"number":17,"verse":"For Y perischide not for derknessis neiyynge; nethir myist hilide my face."}]}