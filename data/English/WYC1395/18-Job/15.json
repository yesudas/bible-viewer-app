{"bibleAbbr":"WYC1395","bookName":"Job","bookEnglishName":"Job","chapterNumber":15,"verses":[{"number":1,"verse":"Forsothe Eliphat Themanytes answeride, and seide,"},{"number":2,"verse":"Whether a wise man schal answere, as spekynge ayens the wynd, and schal fille his stomac with brennyng, `that is, ire?"},{"number":3,"verse":"For thou repreuest hym bi wordis, which is not lijk thee, and thou spekist that, that spedith not to thee."},{"number":4,"verse":"As myche as is in thee, thou hast avoidid drede; and thou hast take awey preyeris bifor God."},{"number":5,"verse":"For wickidnesse hath tauyt thi mouth, and thou suest the tunge of blasfemeris."},{"number":6,"verse":"Thi tunge, and not Y, schal condempne thee, and thi lippis schulen answere thee."},{"number":7,"verse":"Whether thou art borun the firste man, and art formed bifor alle little hillis?"},{"number":8,"verse":"Whether thou herdist the counsel of God, and his wisdom is lower than thou?"},{"number":9,"verse":"What thing knowist thou, whiche we knowen not? What thing vndurstondist thou, whiche we witen not?"},{"number":10,"verse":"Bothe wise men and elde, myche eldre than thi fadris, ben among vs."},{"number":11,"verse":"Whether it is greet, that God coumforte thee? But thi schrewid wordis forbeden this."},{"number":12,"verse":"What reisith thin herte thee, and thou as thenkynge grete thingis hast iyen astonyed?"},{"number":13,"verse":"What bolneth thi spirit ayens God, that thou brynge forth of thi mouth siche wordis?"},{"number":14,"verse":"What is a man, that he be with out wem, and that he borun of a womman appere iust?"},{"number":15,"verse":"Lo! noon among hise seyntis is vnchaungable, and heuenes ben not cleene in his siyt."},{"number":16,"verse":"How myche more a man abhomynable and vnprofitable, that drynkith wickidnesse as water?"},{"number":17,"verse":"I schal schewe to thee, here thou me; Y schal telle to thee that, that Y siy."},{"number":18,"verse":"Wise men knoulechen, and hiden not her fadris."},{"number":19,"verse":"To whiche aloone the erthe is youun, and an alien schal not passe bi hem."},{"number":20,"verse":"A wickid man is proud in alle hise daies; and the noumbre of hise yeeris and of his tirauntrie is vncerteyn."},{"number":21,"verse":"The sown of drede is euere in hise eeris, and whanne pees is, he supposith euere tresouns."},{"number":22,"verse":"He bileueth not that he may turne ayen fro derknessis to liyt; and biholdith aboute on ech side a swerd."},{"number":23,"verse":"Whanne he stirith hym to seke breed, he woot, that the dai of derknessis is maad redi in his hond."},{"number":24,"verse":"Tribulacioun schal make hym aferd, and angwisch schal cumpas hym, as a kyng which is maad redi to batel."},{"number":25,"verse":"For he helde forth his hond ayens God, and he was maad strong ayens Almyyti God."},{"number":26,"verse":"He ran with neck reisid ayens God, and he was armed with fat nol."},{"number":27,"verse":"Fatnesse, that is, pride `comyng forth of temporal aboundaunce, hilide his face, `that is, the knowyng of vndurstondyng, and outward fatnesse hangith doun of his sidis."},{"number":28,"verse":"He schal dwelle in desolat citees, and in deseert, `ethir forsakun, housis, that ben turned in to biriels."},{"number":29,"verse":"He schal not be maad riche, nether his catel schal dwelle stidefastli; nether he schal sende his roote in the erthe,"},{"number":30,"verse":"nether he schal go awei fro derknessis. Flawme schal make drie hise braunchis, and he schal be takun a wey bi the spirit of his mouth."},{"number":31,"verse":"Bileue he not veynli disseyued bi errour, that he schal be ayenbouyt bi ony prijs."},{"number":32,"verse":"Bifor that hise daies ben fillid, he schal perische, and hise hondis schulen wexe drye;"},{"number":33,"verse":"he schal be hirt as a vyne in the firste flour of his grape, and as an olyue tre castinge awei his flour."},{"number":34,"verse":"For the gaderyng togidere of an ipocrite is bareyn, and fier schal deuoure the tabernaclis of hem, that taken yiftis wilfuli."},{"number":35,"verse":"He conseyuede sorewe, and childide wickidnesse, and his wombe makith redi tretcheries."}]}