{"bibleAbbr":"WYC1395","bookName":"Job","bookEnglishName":"Job","chapterNumber":16,"verses":[{"number":1,"verse":"Forsothe Joob answeride, and seide, Y `herde ofte siche thingis;"},{"number":2,"verse":"alle ye ben heuy coumfortouris."},{"number":3,"verse":"Whether wordis ful of wynd schulen haue an ende? ether ony thing is diseseful to thee, if thou spekist?"},{"number":4,"verse":"Also Y myyte speke thingis lijk to you, and `Y wolde, that youre soule were for my soule;"},{"number":5,"verse":"and Y wolde coumfort you by wordis, and Y wolde moue myn heed on you;"},{"number":6,"verse":"Y wolde make you stronge bi my mouth, and Y wolde moue lippis as sparynge you."},{"number":7,"verse":"But what schal Y do? If Y speke, my sorewe restith not; and if Y am stille, it goith not awei fro me."},{"number":8,"verse":"But now my sorewe hath oppressid me, and alle my lymes ben dryuun in to nouyt."},{"number":9,"verse":"My ryuelyngis seien witnessyng ayens me, and a fals spekere is reisid ayens my face, and ayenseith me."},{"number":10,"verse":"He gaderide togidere his woodnesse in me, and he manaasside me, and gnastide ayens me with his teeth; myn enemye bihelde me with ferdful iyen."},{"number":11,"verse":"Thei openyden her mouthis on me, and thei seiden schenschip, and smytiden my cheke; and thei ben fillid with my peynes."},{"number":12,"verse":"God hath closid me togidere at the wickid, and hath youe me to the hondis of wickid men."},{"number":13,"verse":"Y thilke riche man and famouse sum tyme, am al to brokun sudeynli; `he helde my nol; he hath broke me, and hath set me as in to a signe."},{"number":14,"verse":"He hath cumpasside me with hise speris, he woundide togidere my leendis; he sparide not, and schedde out myn entrails in to the erthe."},{"number":15,"verse":"He beet me with wounde on wounde; he as a giaunt felde in on me."},{"number":16,"verse":"Y sewide togidere a sak on my skyn; and Y hilide my fleisch with aische."},{"number":17,"verse":"My face bolnyde of wepynge, and myn iyeliddis wexiden derke."},{"number":18,"verse":"Y suffride these thingis with out wickidnesse of myn hond, `that is, werk, whanne Y hadde cleene preieris to God."},{"number":19,"verse":"Erthe, hile thou not my blood, and my cry fynde not in thee a place of hidyng."},{"number":20,"verse":"`For, lo! my witnesse is in heuene; and the knowere of my consience is in hiye places."},{"number":21,"verse":"A! my frendis, ful of wordis, myn iye droppith to God."},{"number":22,"verse":"And `Y wolde, that a man were demed so with God, as the sone of man is demed with his felowe. (23)`For lo! schorte yeeris passen, and Y go a path, bi which Y schal not turne ayen."}]}