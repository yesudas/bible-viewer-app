{"bibleAbbr":"WYC1395","bookName":"Job","bookEnglishName":"Job","chapterNumber":24,"verses":[{"number":1,"verse":"Tymes ben not hid fro Almyyti God; sotheli thei that knowen hym, knowen not hise daies."},{"number":2,"verse":"Othere men turneden ouer the termes of neiyboris eritage, thei token awei flockis, and fedden tho."},{"number":3,"verse":"Thei driueden awei the asse of fadirlesse children, and token awei the cow of a widewe for a wed."},{"number":4,"verse":"Thei distrieden the weie of pore men, and thei oppressiden togidere the mylde men of erthe."},{"number":5,"verse":"Othere men as wielde assis in deseert goon out to her werk; and thei waken to prey, and bifor maken redy breed to her children."},{"number":6,"verse":"Thei kitten doun a feeld not hern, and thei gaderen grapis of his vyner, whom thei han oppressid bi violence."},{"number":7,"verse":"Thei leeuen men nakid, and taken awei the clothis, to whiche men is noon hiling in coold;"},{"number":8,"verse":"whiche men the reynes of munteyns weeten, and thei han noon hilyng, and biclippen stoonys."},{"number":9,"verse":"Thei diden violence, and robbiden fadirles and modirles children; and thei spuyliden, `ether robbiden, the comynte of pore men."},{"number":10,"verse":"Thei token awey eeris of corn fro nakid men, and goynge with out cloth, and fro hungry men."},{"number":11,"verse":"Thei weren hid in myddai among the heepis of tho men, that thirsten, whanne the presses ben trodun."},{"number":12,"verse":"Thei maden men of citees to weile, and the soulis of woundid men schulen crye; and God suffrith it not to go awei vnpunyschid."},{"number":13,"verse":"Thei weren rebel to liyt; thei knewen not the weyes therof, nether thei turneden ayen bi the pathis therof."},{"number":14,"verse":"A mansleere risith ful eerli, and sleeth a nedi man, and a pore man; sotheli bi nyyt he schal be as a nyyt theef."},{"number":15,"verse":"The iye of avouter kepith derknesse, and seith, An yye schal not se me; and he schal hile his face."},{"number":16,"verse":"Thei mynen housis in derknessis, as thei seiden togidere to hem silf in the dai; and thei knewen not liyt."},{"number":17,"verse":"If the morewtid apperith sudeynli, thei demen the schadewe of deth; and so thei goon in derknessis as in liyt."},{"number":18,"verse":"He is vnstablere than the face of the water; his part in erthe be cursid, and go he not bi the weie of vyneris."},{"number":19,"verse":"Passe he to ful greet heete fro the watris of snowis, and the synne of hym `til to hellis."},{"number":20,"verse":"Merci foryete hym; his swetnesse be a worm; be he not in mynde, but be he al to-brokun as `a tre vnfruytful."},{"number":21,"verse":"For he fedde the bareyn, and hir that childith not, and he dide not wel to the widewe."},{"number":22,"verse":"He drow doun stronge men in his strengthe; and whanne he stondith in `greet state, he schal not bileue to his lijf."},{"number":23,"verse":"God yaf to hym place of penaunce, and he mysusith that in to pride; for the iyen of God ben in the weies of that man."},{"number":24,"verse":"Thei ben reisid at a litil, and thei schulen not stonde; and thei schulen be maad low as alle thingis, and thei schulen be takun awei; and as the hyynessis of eeris of corn thei schulen be al to-brokun."},{"number":25,"verse":"That if it is not so, who may repreue me, that Y liede, and putte my wordis bifor God?"}]}