{"bibleAbbr":"WYC1395","bookName":"Job","bookEnglishName":"Job","chapterNumber":29,"verses":[{"number":1,"verse":"Also Joob addide, takynge his parable, and seide,"},{"number":2,"verse":"Who yyueth to me, that I be bisidis the elde monethis, bi the daies in whiche God kepte me?"},{"number":3,"verse":"Whanne his lanterne schynede on myn heed, and Y yede in derknessis at his liyt."},{"number":4,"verse":"As Y was in the daies of my yongthe, whanne in priuete God was in my tabernacle."},{"number":5,"verse":"Whanne Almyyti God was with me, and my children weren in my cumpas;"},{"number":6,"verse":"whanne Y waischide my feet in botere, and the stoon schedde out to me the stremes of oile;"},{"number":7,"verse":"whanne Y yede forth to the yate of the citee, and in the street thei maden redi a chaier to me."},{"number":8,"verse":"Yonge men, `that is, wantoun, sien me, and weren hid, and elde men risynge vp stoden;"},{"number":9,"verse":"princes ceessiden to speke, and puttiden the fyngur on her mouth;"},{"number":10,"verse":"duykis refreyneden her vois, and her tunge cleuyde to her throte."},{"number":11,"verse":"An eere herynge blesside me, and an iye seynge yeldide witnessyng to me;"},{"number":12,"verse":"for Y hadde delyueride a pore man criynge, and a fadirles child, that hadde noon helpere."},{"number":13,"verse":"The blessyng of a man `to perische cam on me, and Y coumfortide the herte of a widewe."},{"number":14,"verse":"Y was clothid with riytfulnesse; and Y clothide me as with a cloth, and with my `doom a diademe."},{"number":15,"verse":"Y was iye `to a blynde man, and foot to a crokyd man."},{"number":16,"verse":"Y was a fadir of pore men; and Y enqueride most diligentli the cause, which Y knew not."},{"number":17,"verse":"Y al tobrak the grete teeth of the wickid man, and Y took awei prey fro hise teeth."},{"number":18,"verse":"And Y seide, Y schal die in my nest; and as a palm tre Y schal multiplie daies."},{"number":19,"verse":"My roote is openyde bisidis watris, and deew schal dwelle in my repyng."},{"number":20,"verse":"My glorie schal euere be renulid, and my bouwe schal be astorid in myn hond."},{"number":21,"verse":"Thei, that herden me, abiden my sentence; and thei weren ententif, and weren stille to my counsel."},{"number":22,"verse":"Thei dursten no thing adde to my wordis; and my speche droppide on hem."},{"number":23,"verse":"Thei abididen me as reyn; and thei openyden her mouth as to the softe reyn `comynge late."},{"number":24,"verse":"If ony tyme Y leiyide to hem, thei bileueden not; and the liyt of my cheer felde not doun in to erthe."},{"number":25,"verse":"If Y wolde go to hem, Y sat the firste; and whanne Y sat as kyng, while the oost stood aboute, netheles Y was comfortour of hem that morenyden."}]}