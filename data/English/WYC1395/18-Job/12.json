{"bibleAbbr":"WYC1395","bookName":"Job","bookEnglishName":"Job","chapterNumber":12,"verses":[{"number":1,"verse":"Sotheli Joob answeride, and seide,"},{"number":2,"verse":"Therfor ben ye men aloone, that wisdom dwelle with you?"},{"number":3,"verse":"And to me is an herte, as and to you, and Y am not lowere than ye; for who knowith not these thingis, whiche ye knowen?"},{"number":4,"verse":"He that is scorned of his frend, as Y am, schal inwardli clepe God, and God schal here hym; for the symplenesse of a iust man is scorned."},{"number":5,"verse":"A laumpe is dispisid at the thouytis of riche men, and the laumpe is maad redi to a tyme ordeyned."},{"number":6,"verse":"The tabernaclis of robberis ben plenteuouse, `ether ful of goodis; and boldli thei terren God to wraththe, whanne he hath youe alle thingis in to her hondis."},{"number":7,"verse":"No wondur, ax thou beestis, and tho schulen teche thee; and axe thou volatilis of the eir, and tho schulen schewe to thee."},{"number":8,"verse":"Speke thou to the erthe, and it schal answere thee; and the fischis of the see schulen telle tho thingis."},{"number":9,"verse":"Who knowith not that the hond of the Lord made alle these thingis?"},{"number":10,"verse":"In whos hond the soule is of ech lyuynge thing, and the spirit, `that is, resonable soule, of ech fleisch of man."},{"number":11,"verse":"Whether the eere demeth not wordis, and the chekis of the etere demen sauour?"},{"number":12,"verse":"Wisdom is in elde men, and prudence is in myche tyme."},{"number":13,"verse":"Wisdom and strengthe is at God; he hath counsel and vndurstondyng."},{"number":14,"verse":"If he distrieth, no man is that bildith; if he schittith in a man, `noon is that openith."},{"number":15,"verse":"If he holdith togidere watris, alle thingis schulen be maad drie; if he sendith out tho watris, tho schulen distrie the erthe."},{"number":16,"verse":"Strengthe and wisdom is at God; he knowith bothe hym that disseyueth and hym that is disseyued."},{"number":17,"verse":"And he bryngith conselours in to a fonned eende, and iugis in to wondryng, ethir astonying."},{"number":18,"verse":"He vnbindith the girdil of kyngis, and girdith her reynes with a coorde."},{"number":19,"verse":"He ledith her prestis with out glorie, and he disseyueth the principal men, `ethir counselours;"},{"number":20,"verse":"and he chaungith the lippis of sothefast men, and takith awei the doctrine of elde men."},{"number":21,"verse":"He schedith out dispisyng on princes, and releeueth hem, that weren oppressid."},{"number":22,"verse":"Which schewith depe thingis fro derknessis; and bryngith forth in to liyt the schadewe of deeth."},{"number":23,"verse":"Which multiplieth folkis, and leesith hem, and restorith hem destried in to the hool."},{"number":24,"verse":"Which chaungith the herte of princes of the puple of erthe; and disseyueth hem, that thei go in veyn out of the weie."},{"number":25,"verse":"Thei schulen grope, as in derknessis, and not in liyt; and he schal make hem to erre as drunken men."}]}