{"bibleAbbr":"WYC1395","bookName":"Job","bookEnglishName":"Job","chapterNumber":17,"verses":[{"number":1,"verse":"Mi spirit schal be maad feble; my daies schulen be maad schort, and oneli the sepulcre is left to me."},{"number":2,"verse":"Y have not synned, and myn iye dwellith in bittirnessis."},{"number":3,"verse":"Lord, delyuere thou me, and sette thou me bisidis thee; and the hond of ech fiyte ayens me."},{"number":4,"verse":"Thou hast maad the herte of hem fer fro doctryn, `ethir knowyng of treuthe; therfor thei schulen not be enhaunsid."},{"number":5,"verse":"He bihetith prey to felowis, and the iyen of hise sones schulen faile."},{"number":6,"verse":"He hath set as in to a prouerbe of the comyn puple, and his saumple bifor hem."},{"number":7,"verse":"Myn `iye dasewide at indignacioun; and my membris ben dryuun as in to nouyt."},{"number":8,"verse":"Iust men schulen wondre on this thing; and an innocent schal be reisid ayens an ypocrite."},{"number":9,"verse":"And a iust man schal holde his weie, and he schal adde strengthe to clene hondis."},{"number":10,"verse":"Therfor alle `ye be conuertid, and come ye; and Y schal not fynde in you ony wiys man."},{"number":11,"verse":"My daies ben passid; my thouytis ben scaterid, turmentynge myn herte."},{"number":12,"verse":"Tho han turned the nyyt `in to day; and eft aftir derknessis hope liyt."},{"number":13,"verse":"If Y `susteyne, ether suffre pacientli, helle is myn hous; and Y haue arayede my bed in derknessis."},{"number":14,"verse":"Y seide to rot, Thou art my fadur; and to wormes, Ye ben my modir and my sister."},{"number":15,"verse":"Therfor where is now myn abidyng? and who biholdith my pacience?"},{"number":16,"verse":"Alle my thingis schulen go doun in to deppeste helle; gessist thou, whether reste schal be to me, nameli there."}]}