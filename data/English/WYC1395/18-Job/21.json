{"bibleAbbr":"WYC1395","bookName":"Job","bookEnglishName":"Job","chapterNumber":21,"verses":[{"number":1,"verse":"Forsothe Joob answeride, and seide,"},{"number":2,"verse":"Y preye, here ye my wordis, and do ye penaunce."},{"number":3,"verse":"Suffre ye me, that Y speke; and leiye ye aftir my wordis, if it schal seme worthi."},{"number":4,"verse":"Whether my disputyng is ayens man, that skilfuli Y owe not to be sori?"},{"number":5,"verse":"Perseyue ye me, and be ye astonyed; and sette ye fyngur on youre mouth."},{"number":6,"verse":"And whanne Y bithenke, Y drede, and tremblyng schakith my fleisch."},{"number":7,"verse":"Whi therfor lyuen wickid men? Thei ben enhaunsid, and coumfortid with richessis."},{"number":8,"verse":"Her seed dwellith bifor hem; the cumpeny of kynesmen, and of sones of sones dwellith in her siyt."},{"number":9,"verse":"Her housis ben sikur, and pesible; and the yerde of God is not on hem."},{"number":10,"verse":"The cow of hem conseyuede, and caluede not a deed calf; the cow caluyde, and is not priued of hir calf."},{"number":11,"verse":"Her litle children goen out as flockis; and her yonge children `maken fulli ioye with pleies."},{"number":12,"verse":"Thei holden tympan, and harpe; and ioien at the soun of orgun."},{"number":13,"verse":"Thei leden in goodis her daies; and in a point thei goen doun to hellis."},{"number":14,"verse":"Whiche men seiden to God, Go thou awei fro us; we nylen the kunnyng of thi weies."},{"number":15,"verse":"Who is Almiyti God, that we serue him? and what profitith it to vs, if we preien him?"},{"number":16,"verse":"Netheles for her goodis ben not in her hond, `that is, power, the counsel of wickid men be fer fro me."},{"number":17,"verse":"Hou ofte schal the lanterne of wickid men be quenchid, and flowing schal come on hem, and God schal departe the sorewis of his stronge veniaunce?"},{"number":18,"verse":"Thei schulen be as chaffis bifor the face of the wynd; and as a deed sparcle, whiche the whirlewynd scaterith abrood."},{"number":19,"verse":"God schal kepe the sorewe of the fadir to hise sones; and whanne he hath yoldun, thanne he schal wite."},{"number":20,"verse":"Hise iyen schulen se her sleyng; and he schal drynke of the stronge veniaunce of Almyyti God."},{"number":21,"verse":"For whi what perteyneth it to hym of his hows aftir hym, thouy the noumbre of his monethis be half takun awey?"},{"number":22,"verse":"Whether ony man schal teche God kunnyng, which demeth hem that ben hiye?"},{"number":23,"verse":"This yuel man dieth strong and hool, riche and blesful, `that is, myrie."},{"number":24,"verse":"Hise entrails ben ful of fatnesse; and hise boonys ben moistid with merowis."},{"number":25,"verse":"Sotheli anothir wickid man dieth in the bittirnesse of his soule, and with outen ony richessis."},{"number":26,"verse":"And netheles thei schulen slepe togidere in dust, and wormes schulen hile hem."},{"number":27,"verse":"Certis Y knowe youre wickid thouytis, and sentensis ayens me."},{"number":28,"verse":"For ye seien, Where is the hows of the prince? and where ben the tabernaclis of wickid men?"},{"number":29,"verse":"Axe ye ech of `the weie goeris; and ye schulen knowe, that he vndurstondith these same thingis,"},{"number":30,"verse":"that an yuel man schal be kept in to the dai of perdicioun, and schal be led to the dai of woodnesse."},{"number":31,"verse":"Who schal repreue hise weies bifor hym? and who schal yelde to hym tho thingis, whiche he hath doon?"},{"number":32,"verse":"He schal be led to the sepulcris; and he schal wake in the heep of deed men."},{"number":33,"verse":"He was swete to the `stoonys, ether filthis, of helle; and drawith ech man aftir hym, and vnnoumbrable men bifor him."},{"number":34,"verse":"Hou therfor coumforten ye me in veyn, sithen youre answeris ben schewid to `repugne to treuthe?"}]}