{"bibleAbbr":"WYC1395","bookName":"Numbers","bookEnglishName":"Numbers","chapterNumber":13,"verses":[{"number":1,"verse":"And the puple yede forth fro Asseroth, whanne the tentis weren set in the deseert of Pharan."},{"number":2,"verse":"And there the Lord spak to Moises,"},{"number":3,"verse":"and seide, Sende thou men that schulen biholde the lond of Canaan, which Y schal yyue to the sones of Israel, of ech lynage o man of the princes."},{"number":4,"verse":"Moises dide that that the Lord comaundide, and sente fro the deseert of Pharan princes, men of whiche these ben the names."},{"number":5,"verse":"Of the lynage of Ruben, Semmya, the sone of Zectur."},{"number":6,"verse":"Of the lynage of Symeon, Saphat, the sone of Hury."},{"number":7,"verse":"Of the lynage of Juda, Caleph, the sone of Jephone."},{"number":8,"verse":"Of the lynage of Isachar, Igal, the sone of Joseph."},{"number":9,"verse":"Of the lynage of Effraym, Osee, the sone of Nun."},{"number":10,"verse":"Of the lynage of Beniamyn, Phalti, the sone of Raphu."},{"number":11,"verse":"Of the lynage of Zabulon, Gediel, the sone of Sodi."},{"number":12,"verse":"Of the lynage of Joseph, of the gouernaunce of Manasses, Gaddi, the sone of Susy."},{"number":13,"verse":"Of the lynage of Dan, Amyel, the sone of Gemalli."},{"number":14,"verse":"Of the lynage of Aser, Sur, the sone of Mychael."},{"number":15,"verse":"Of the lynage of Neptalym, Nabdi, the sone of Napsi."},{"number":16,"verse":"Of the lynage of Gad, Guel, the sone of Machi."},{"number":17,"verse":"These ben the names of men, which Moises sente to biholde the lond of Canaan; and he clepide Osee, the sone of Nun, Josue."},{"number":18,"verse":"Therfor Moises sente hem to biholde the lond of Canaan, and seide to hem, `Stie ye bi the south coost; and whanne ye comen to the hillis,"},{"number":19,"verse":"biholde ye the lond, what maner lond it is; and biholde ye the puple which is the dwellere therof, whether it is strong, ethir feble, `whether thei ben fewe in noumbre, ether manye;"},{"number":20,"verse":"whether that lond is good, ethir yuel; what maner citees ben, wallid, ether without wallis;"},{"number":21,"verse":"whether the lond is fat, ether bareyn, `whether it is ful of woodis, ethir without trees. Be ye coumfortid, and `brynge ye to vs of the fruytis of that lond. Sotheli the tyme was, whanne grapis first ripe myyten be etun thanne."},{"number":22,"verse":"And whanne thei hadden stied, thei aspieden the lond, fro the deseert of Syn `til to Rohob, as men entryth to Emath."},{"number":23,"verse":"And thei stieden to the south, and camen in to Ebron, where Achyman, and Sisai, and Tholmai, the sones of Enach, weren; for Hebron was maad bi seuen yeer bifor Thamnys, the citee of Egipt."},{"number":24,"verse":"And thei yeden til to the stronde of clustre, and kittiden doun a sioun with his grape, which twei men baren in a barre; also thei token of pumgarnadis, and of the figis of that place which is clepid Nehelescol,"},{"number":25,"verse":"that is, the stronde of grape, for the sones of Israel baren a clustre fro thennus."},{"number":26,"verse":"And the aspieris of the lond, whanne thei hadden cumpassid al the cuntrey, after fourti daies camen to Moises and Aaron,"},{"number":27,"verse":"and to al the cumpany of the sones of Israel, in to the deseert of Pharan which is in Cades. And `the aspieris spaken to hem, and schewiden the fruytis of the lond to al the multitude, and telden,"},{"number":28,"verse":"and seiden, We camen to the lond, to which thou sentest vs, which lond treuli flowith with mylk and hony, as it may be knowun bi these fruytis;"},{"number":29,"verse":"but it hath strongeste inhabiteris, and grete cytees, and wallid; we sien there the kynrede of Anachym; Amalech dwellith in the south;"},{"number":30,"verse":"Ethei, and Jebusei, and Amorey dwellen in the hilli placis; forsothe Cananey dwellith bisidis the see, and bisidis the floodis of Jordan."},{"number":31,"verse":"Among thes thingis Caleph peeside the grutchyng of the puple, that was maad ayens Moises, and seide, `Stie we, and welde we the lond, for we moun gete it."},{"number":32,"verse":"Forsothe other aspieris, that weren with hym, seiden, We moun not stie to this puple, for it is strongere than we."},{"number":33,"verse":"And thei deprauyden the lond which thei hadden biholde, anentis the sones of Israel, and seiden, The lond which we cumpassiden deuourith hise dwelleris; the puple which we bihelden is of large stature; there we syen summe wondris ayens kynde,"}]}