{"bibleAbbr":"WYC1395","bookName":"Numbers","bookEnglishName":"Numbers","chapterNumber":25,"verses":[{"number":1,"verse":"Forsothe in that tyme Israel dwellide in Sechym; and the puple dide fornycacioun with the douytris of Moab;"},{"number":2,"verse":"whiche douytris clepiden hem to her sacrifices, and thei eten, and worschipiden the goddis of tho douytris;"},{"number":3,"verse":"and Israel made sacrifice to Belphegor. And the Lord was wrooth,"},{"number":4,"verse":"and seide to Moises, Take thou alle the princes of the puple, and hange hem ayens the sunne in iebatis, that my wodnesse, `that is stronge veniaunce, be turned awai fro Israel."},{"number":5,"verse":"And Moises seide to the iugis of Israel, Ech man sle his neiyboris, that maden sacrifice to Belphagor."},{"number":6,"verse":"And, lo! oon of the sones of Israel entride bifor his britheren to `an hoore of Madian, in the siyt of Moises, and al the cumpeny of the sones of Israel, whiche wepten bifor the yatis of the tabernacle."},{"number":7,"verse":"And whanne Phynees, the sone of Eleazar, sone of Aaron, preest, hadde seyn this, he roos fro the myddis of the multitude; and whanne he hadde take a swerd,"},{"number":8,"verse":"he entride aftir the man of Israel in to the `hoore hows, and stikide thorou both togidere, that is, the man and the womman, in the places of gendryng. And the veniaunce ceesside fro the sones of Israel,"},{"number":9,"verse":"and foure and twenti thousand of men weren slayn."},{"number":10,"verse":"And the Lord seide to Moises,"},{"number":11,"verse":"Fynees, the sone of Eleazar, sone of Aaron, preest, turnede away myn yre fro the sones of Israel; for he was stirid ayens hem bi my feruent loue, that Y my silf schulde not do awai the sones of Israel in my greet hete, `ether strong veniaunce."},{"number":12,"verse":"Therfor speke thou to hym, Lo! Y yyue to hym the pees of my couenaunt,"},{"number":13,"verse":"and it schal be an euerlastynge couenaunt of preesthod, as wel to hym silf as to his seed; for he louyde feruentli for his God, and he clenside the greet trespas of the sones of Israel."},{"number":14,"verse":"Forsothe the name of the man of Israel, that was slayn with the womman of Madian, was Zambri, the sone of Salu, duyk of the kynrede and lynage of Symeon."},{"number":15,"verse":"Forsothe the womman of Madian that was slayn togidere, was clepid Cobri, the douyter of Sur, the nobleste prince of Madianytis."},{"number":16,"verse":"And the Lord spak to Moises and seide,"},{"number":17,"verse":"`Madianytis feele you enemyes, and smyte ye hem;"},{"number":18,"verse":"for also thei diden enemyliche ayens you, and disseyueden thorow tresouns, bi the idol of Phegor, and bi `the douyter of Corbri, duyk of Madian, her sister, which douyter was sleyn in the dai of veniaunce, for the sacrilege of Phegor."}]}