{"bibleAbbr":"WYC1395","bookName":"Numbers","bookEnglishName":"Numbers","chapterNumber":23,"verses":[{"number":1,"verse":"And Balaam seide to Balaach, Bilde thou here to me seuene auteris, and make redi so many caluys, and rammes of the same noumbre."},{"number":2,"verse":"And whanne he hadde do bi the word of Balaam, thei puttiden a calf and a ram to gidere on the auter."},{"number":3,"verse":"And Balaam seide to Balaach, Stond thou a litil while bisidis thi brent sacrifice, while Y go, if in hap the Lord meete me; and Y schal `speke to thee what euer thing he schal comaunde."},{"number":4,"verse":"And whanne he hadde go swiftli, God cam to hym; and Balaam spak to hym, and seide, Y reiside seuene auteris, and Y puttide a calf and a ram aboue."},{"number":5,"verse":"Forsothe the Lord `puttide a word in his mouth, and seide, Turne ayen to Balaach, and thou schalt speke these thingis."},{"number":6,"verse":"He turnede ayen, and fond Balach stondynge bisidis his brent sacrifice, and alle the princes of Moabitis."},{"number":7,"verse":"And whanne his parable `was takun, he seide, Balaach, the kyng of Moabitis, brouyte me fro Aran, fro the `hillis of the eest; and he seide, Come thou and curse Jacob; haaste thou, and greetli curse thou Israel."},{"number":8,"verse":"How schal Y curse whom God cursid not? bi what resoun schal Y `haue abhomynable whom God `hath not abhomynable?"},{"number":9,"verse":"Fro the hiyeste flyntis Y schal se hym, and fro litle hillis Y schal biholde hym; the puple schal dwelle aloone, and it schal not be arettid among hethene men."},{"number":10,"verse":"Who may noumbre the dust, that is, kynrede, of Jacob, and knowe the noumbre of the generacioun of Israel? My lijf die in the deeth of iust men, and my laste thingis be maad lijk hem!"},{"number":11,"verse":"And Balaach seide to Balaam, What is this that thou doist? Y clepide thee, that thou schuldist curse myn enemyes, and ayenward thou blessist hem."},{"number":12,"verse":"To whom Balaam answeride, Whether Y may speke othir thing no but that that the Lord comaundith?"},{"number":13,"verse":"Therfor Balaach seide to Balaam, Come with me in to anothir place, fro whennus thou se a part of Israel, and mayst not se al; fro thennus curse thou hym."},{"number":14,"verse":"And whanne he hadde led Balaam in to an hiy place, on the cop of the hil of Phasga, he bildide seuene auteris to Balaam, and whanne calues and rammes weren put aboue,"},{"number":15,"verse":"he seide to Balaach, Stonde here bisidis thi brent sacrifice, while Y go."},{"number":16,"verse":"And whanne the Lord hadde `come to him, and hadde put `a word in his mouth, he seide, Turne ayen to Balach, and thou schalt seie these thingis to hym."},{"number":17,"verse":"He turnyde ayen, and foond Balach stondynge bisidis his brent sacrifice, and the princis of Moabitis with hym. To whom Balach seide, What spak the Lord?"},{"number":18,"verse":"And whanne his parable `was takun, he seide, Stonde, Balach, and herkene; here, thou sone of Sephor. God is not `as a man,"},{"number":19,"verse":"that he lye, nethir he is as the sone of a man, that he be chaungid; therfor he seide, and schal he not do? he spak, and schal he not fulfille?"},{"number":20,"verse":"Y am brouyt to blesse, Y may not forbede blessyng."},{"number":21,"verse":"Noon idol is in Jacob, nethir symylacre is seyn in Israel; his Lord God is with hym, and the sown of victorie of kyng is in hym."},{"number":22,"verse":"The Lord God ledde hym out of Egipt, whos strengthe is lijk an vnicorn;"},{"number":23,"verse":"fals tellyng bi chiteryng of bryddis, `ethir idolatrie, is not in Jacob, nethir fals dyuynyng is in Israel. In his tymes it schal be seide to Jacob and Israel, What the Lord hath wrought!"},{"number":24,"verse":"Lo! the puple schal rise to gidere as a lionesse, and schal be reisid as a lioun; the lioun schal not reste, til he deuoure prey, and drynke the blood of hem that ben slayn."},{"number":25,"verse":"And Balach seide to Balaam, Nether curse thou, nether blesse thou hym."},{"number":26,"verse":"And he seide, Whether Y seide not to thee, that what euer thing that God comaundide to me, Y wolde do this?"},{"number":27,"verse":"And Balach seide to hym, Come, and Y schal lede thee to an other place, if in hap it plesith God that fro thennus thou curse hym."},{"number":28,"verse":"And whanne Balaach hadde led hym out on the `cop of the hil of Phegor, that biholdith the wildirnesse,"},{"number":29,"verse":"Balaam seide to hym, Bilde here seuene auteris to me, and make redi so many caluys, and rammes of the same noumbre."},{"number":30,"verse":"Balaach dide as Balaam seide, and he puttide caluys and rammes, bi alle auteris."}]}