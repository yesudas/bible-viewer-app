{"bibleAbbr":"WYC1395","bookName":"Numbers","bookEnglishName":"Numbers","chapterNumber":27,"verses":[{"number":1,"verse":"Forsothe the douytris of Salphaat, sone of Epher, sone of Galaad, sone of Machir, sone of Manasses, that was `the sone of Joseph, neiyeden; of whiche douytris these ben the names; Maala, and Noha, and Egla, and Melcha, and Thersa."},{"number":2,"verse":"And thei stoden bifore Moises, and Eleazar, preest, and alle the princes of the puple, at the dore of tabernacle of boond of pees; and seiden,"},{"number":3,"verse":"Oure fadir was deed in the deseert, nether he was in the rebelte, that was reisid ayens the Lord, vndur Chore, but he was deed in his synne; he hadde no male sones. Whi is `the name of hym takun awei fro his meynee, for he hath no sone? Yif ye possessioun to vs among `the kynesmen of oure fadir."},{"number":4,"verse":"And Moises telde `the cause of hem to the doom of the Lord;"},{"number":5,"verse":"which seide to Moyses, The douytris of Salphaath axen a iust thing; yyue thou possessioun to hem among `the kynnysmen of her fadir,"},{"number":6,"verse":"and be thei successouris to hym in to eritage."},{"number":7,"verse":"Forsothe thou schalt speke these thingis to the sons of Israel,"},{"number":8,"verse":"Whanne a man is deed with out sone, the eritage schal go to his douyter;"},{"number":9,"verse":"if he hath not a douyter, he schal haue eiris his britheren;"},{"number":10,"verse":"that and if britheren ben not, ye schulen yyue the eritage to `the britheren of his fadir;"},{"number":11,"verse":"forsothe if he hath no britheren of his fadir, the eritage schal be youun to hem that ben next to hym. And this schal be hooli, `that is, stidefast, bi euerlastynge lawe to the sones of Israel, as the Lord comaundide to Moises."},{"number":12,"verse":"Also the Lord seide to Moises, Stie thou in to this hil of Aberym, and biholde thou fro thennus the lond, which Y schal yyue to the sones of Israel."},{"number":13,"verse":"And whanne thou hast seyn it, also thou schalt go to thi puple, as thi brother Aaron yede;"},{"number":14,"verse":"for thou offenddidist me in the deseert of Syn, in the ayen seiyng of the multitude, nether woldist halewe me bifor it, on the watris. These ben the watris of ayen seiyng, in Cades, of the deseert of Syn."},{"number":15,"verse":"To whom Moises answeryde,"},{"number":16,"verse":"The Lord God of spiritis of al fleisch puruey a man, that be on this multitude,"},{"number":17,"verse":"and may go out, and entre bifor hem, and lede hem out, and lede hem yn, lest the `puple of the Lord be as scheep with out schepherde."},{"number":18,"verse":"And the Lord seide to hym, Take thou Josue, the sone of Nun, a man in whom the spyrit of God is, and set thin hond on hym; and he schal stonde bifore Eleazar,"},{"number":19,"verse":"preest, and bifore al the multitude."},{"number":20,"verse":"And thou schalt yyue to hym comaundementis, in the siyt of alle men, and a part of thi glorie, that al the synagoge of the sones of Israel here hym."},{"number":21,"verse":"If ony thing schal be worthi to be do for this man, Eleasar, preest, schal counseil the Lord; he schal go out, and schal go yn, at the word of Eleazar; he, and alle the sones of Israel with him, and the tother multitude."},{"number":22,"verse":"Moises dide as the Lord comaundide, and whanne he hadde take Josue, he settide hym bifore Eleazar, preest, and bifore al the multitude of the puple;"},{"number":23,"verse":"and whanne he hadde set hondis on his heed, he reherside alle thingis whiche the Lord comaundide."}]}