{"bibleAbbr":"WYC1395","bookName":"Acts of the Apostles","bookEnglishName":"Acts of the Apostles","chapterNumber":21,"verses":[{"number":1,"verse":"And whanne it was don, that we schulden seile, and weren passid awei fro hem, with streiyt cours we camen to Choum, and the day suynge to Rodis, and fro thennus to Patiram, and fro thennus to Myram."},{"number":2,"verse":"And whanne we founden a schip passinge ouer to Fenyce, we wenten vp in to it, and sailden forth."},{"number":3,"verse":"And whanne we apperiden to Cipre, we leften it at the left half, and seiliden in to Sirie, and camen to Tire. For there the schip schulde be vnchargid."},{"number":4,"verse":"And whanne we foundun disciplis, we dwelliden there seuene daies; whiche seiden bi spirit to Poul, that he schulde not go vp to Jerusalem."},{"number":5,"verse":"And whanne the daies weren fillid, we yeden forth, and alle men with wyues and children ledden forth vs with outen the citee; and we kneliden in the see brenke, and we preieden."},{"number":6,"verse":"And whanne we hadden maad fare wel togidre, we wenten vp into the schip; and thei turneden ayen in to her owne places."},{"number":7,"verse":"And whanne the schip sailinge was fillid fro Tire, we camen doun to Tolamayda, and whanne we hadden gret wel the britheren, we dwelliden o dai at hem."},{"number":8,"verse":"And another dai we yeden forth, and camen to Cesarie. And we entriden in to the hous of Filip euangelist, that was oon of the seuene, and dwelliden at hym."},{"number":9,"verse":"And to hym weren foure douytris, virgyns, that profecieden."},{"number":10,"verse":"And whanne we dwelliden there bi summe daies, a profete, Agabus bi name, cam ouer fro Judee."},{"number":11,"verse":"This whanne he cam to vs, took the girdil of Poul, and boond togidere hise feet and hoondis, and seide, The Hooli Goost seith these thingis, Thus Jewis schulen bynde in Jerusalem the man, whos is this girdil; and thei schulen bytake into hethene mennys hoondis."},{"number":12,"verse":"Which thing whanne we herden, we preieden, and thei that weren of that place, that he schulde not go vp to Jerusalem."},{"number":13,"verse":"Thanne Poul answeride, and seide, What doen ye, wepinge and turmentinge myn herte? For Y am redi, not oonli to be boundun, but also to die in Jerusalem for the name of the Lord Jhesu."},{"number":14,"verse":"And whanne we myyten not counseile hym, we weren stille, and seiden, The wille of the Lord be don."},{"number":15,"verse":"And aftir these daies we weren maad redi, and wenten vp to Jerusalem."},{"number":16,"verse":"And summe of the disciplis camen with vs fro Cesarie, and ledden with hem a man, Jason of Cipre, an elde disciple, at whom we schulden be herborid."},{"number":17,"verse":"And whanne we camen to Jerusalem, britheren resseyueden vs wilfulli."},{"number":18,"verse":"And in the dai suynge Poul entride with vs to James, and alle the eldre men weren gaderid."},{"number":19,"verse":"Whiche whanne he hadde gret, he telde bi alle thingis, what God hadde doon in hethene men, bi the mynysterie of hym."},{"number":20,"verse":"And whanne thei herden, thei magnyfiden God, and seiden to hym, Brothir, thou seest how many thousyndis ben in Jewis, that han bileued to God, and alle ben loueris of the lawe."},{"number":21,"verse":"And thei herden of thee, that thou techist departing fro Moises of thilk Jewis that ben bi hethene men, that seien, that thei owen not circumcide her sones, nether owen to entre by custom."},{"number":22,"verse":"Therfor what is? It bihoueth that the multitude come togidre; for thei schulen here, that thou art come."},{"number":23,"verse":"Therfor do thou this thing, that we seien to thee. Ther ben to vs foure men, that han a vow on hem."},{"number":24,"verse":"Take thou these men, and halowe thee with hem; honge on hem, that thei schaue her heedis; and that alle men wite, that the thingis that thei herden of thee ben false, but that thou walkist, and thi silf kepist the lawe."},{"number":25,"verse":"But of these that bileueden of hethene men, we writen, demynge that thei absteyne hem fro thing offrid to idols, and fro blood, and also fro stranglid thing, and fro fornicacioun."},{"number":26,"verse":"Thanne Poul took the men, and in the dai suynge he was purified with hem, and entride in to the temple, and schewide the filling of daies of purifying, til the offring was offrid for ech of hem."},{"number":27,"verse":"And whanne seuene daies weren endid, the Jewis that weren of Asie, whanne thei saien him in the temple, stiriden al the puple, and leyden hondis on hym,"},{"number":28,"verse":"and crieden, Men of Israel, helpe ye vs. This is the man, that ayens the puple and the lawe and this place techith euery where alle men, more ouer and hath led hethene men in to the temple, and hath defoulid this hooli place."},{"number":29,"verse":"For thei seyen Trofimus of Effesi in the citee with hym, whom thei gessiden that Poul hadde brouyt in to the temple."},{"number":30,"verse":"And al the citee was moued, and a rennyng togider of the puple was maad. And thei token Poul, and drowen him out of the temple; and anoon the yatis weren closid."},{"number":31,"verse":"And whanne thei souyten to sle hym, it was teld to the tribune of the cumpany of knyytis, that al Jerusalem is confoundid."},{"number":32,"verse":"Which anoon took knyytis, and centuriens, and ran to hem. And whanne thei hadden seen the tribune, and the knyytis, thei ceessiden to smyte Poul."},{"number":33,"verse":"Thanne the tribune cam, and cauyte hym, and comaundide, that he were boundun with twei cheynes; and axide, who he was, and what he hadde don."},{"number":34,"verse":"But othere crieden other thing among the puple. And whanne he miyte `knowe no certeyn thing for the noise, he comaundide hym to be led in to the castels."},{"number":35,"verse":"And whanne Poul cam to the grees, it bifel that he was borun of kniytis, for strengthe of the puple."},{"number":36,"verse":"For the multitude of the puple suede hym, and criede, Take hym awei."},{"number":37,"verse":"And whanne Poul bigan to be led in to the castels, he seide to the tribune, Whether it is leueful `to me, to speke ony thing to thee?"},{"number":38,"verse":"And he seide, Kanst thou Greek? Whether thou art not the Egipcian, which bifor these daies mouedist a noise, and leddist out in to desert foure thousynde of men, mensleeris?"},{"number":39,"verse":"And Poul seide to hym, For Y am a Jew, of Tharse of Cilicie, a citeseyn, which citee is not vnknowun. And Y preye thee, suffre me to speke to the puple."},{"number":40,"verse":"And whanne he suffride, Poul stood in the grees, and bikenede with the hoond to the puple. And whanne a greet silence was maad, he spak in Ebrew tunge, and seide,"}]}