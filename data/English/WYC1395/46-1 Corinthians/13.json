{"bibleAbbr":"WYC1395","bookName":"1 Corinthians","bookEnglishName":"1 Corinthians","chapterNumber":13,"verses":[{"number":1,"verse":"If Y speke with tungis of men and of aungels, and Y haue not charite, Y am maad as bras sownynge, or a cymbal tynkynge."},{"number":2,"verse":"And if Y haue prophecie, and knowe alle mysteries, and al kunnynge, and if Y haue al feith, so that Y meue hillis fro her place, and Y haue not charite, Y am nouyt."},{"number":3,"verse":"And if Y departe alle my goodis in to the metis of pore men, and yf Y bitake my bodi, so that Y brenne, and if Y haue not charite, it profitith to me no thing."},{"number":4,"verse":"Charite is pacient, it is benygne; charite enuyeth not, it doith not wickidli, it is not blowun,"},{"number":5,"verse":"it is not coueytouse, it sekith not tho thingis that ben hise owne, it is not stirid to wraththe, it thenkith not yuel,"},{"number":6,"verse":"it ioyeth not on wickidnesse, but it ioieth togidere to treuthe;"},{"number":7,"verse":"it suffrith alle thingis, it bileueth alle thingis, it hopith alle thingis, it susteyneth alle thingis."},{"number":8,"verse":"Charite fallith neuere doun, whether prophecies schulen be voidid, ethir langagis schulen ceesse, ethir science schal be distried."},{"number":9,"verse":"For a parti we knowun, and a parti we prophecien;"},{"number":10,"verse":"but whanne that schal come that is parfit, that thing that is of parti schal be auoidid."},{"number":11,"verse":"Whanne Y was a litil child, Y spak as a litil child, Y vndurstood as a litil child, Y thouyte as a litil child; but whanne Y was maad a man, Y auoidide tho thingis that weren of a litil child."},{"number":12,"verse":"And we seen now bi a myrour in derknesse, but thanne face to face; now Y knowe of parti, but thanne Y schal knowe, as Y am knowun."},{"number":13,"verse":"And now dwellen feith, hope, and charite, these thre; but the most of these is charite."}]}