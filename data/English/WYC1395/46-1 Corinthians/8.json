{"bibleAbbr":"WYC1395","bookName":"1 Corinthians","bookEnglishName":"1 Corinthians","chapterNumber":8,"verses":[{"number":1,"verse":"But of these thingis that ben sacrified to ydols, we witen, for alle we han kunnyng. But kunnyng blowith, charite edefieth."},{"number":2,"verse":"But if ony man gessith, that he kan ony thing, he hath not yit knowe hou it bihoueth hym to kunne."},{"number":3,"verse":"And if ony man loueth God, this is knowun of hym."},{"number":4,"verse":"But of metis that ben offrid to idols, we witen, that an idol is no thing in the world, and that ther is no God but oon."},{"number":5,"verse":"For thouy ther ben summe that ben seid goddis, ethir in heuene, ether in erthe, as ther ben many goddis, and many lordis;"},{"number":6,"verse":"netheles to vs is o God, the fadir, of whom ben alle thingis, and we in hym; and o Lord Jhesu Crist, bi whom ben alle thingis, and we bi hym."},{"number":7,"verse":"But not in alle men is kunnyng. For summen with conscience of ydol til now eten as thing offrid to idolis; and her conscience is defoulid, for it is sijk."},{"number":8,"verse":"Mete comendith vs not to God; for nether we schulen faile, if we eten not, nether if we eten, we schulen haue plente."},{"number":9,"verse":"But se ye, lest perauenture this your leeue be maad hurtyng to sijke men."},{"number":10,"verse":"For if ony man schal se hym, that hath kunnyng, etynge in a place where idols ben worschipid, whethir his conscience, sithen it is sijke, schal not be edified to ete thingis offrid to idols?"},{"number":11,"verse":"And the sijk brothir, for whom Crist diede, schal perische in thi kunnyng."},{"number":12,"verse":"For thus ye synnyng ayens britheren, and smytynge her sijk conscience synnen ayens Crist."},{"number":13,"verse":"Wherfor if mete sclaundrith my brother, Y schal neuere ete fleisch, lest Y sclaundre my brothir."}]}