{"bibleAbbr":"WYC1395","bookName":"1 Corinthians","bookEnglishName":"1 Corinthians","chapterNumber":4,"verses":[{"number":1,"verse":"So a man gesse vs, as mynystris of Crist, and dispenderis of the mynysteries of God."},{"number":2,"verse":"Now it is souyt here among the dispenderis, that a man be foundun trewe."},{"number":3,"verse":"And to me it is for the leest thing, that Y be demyd of you, or of mannus dai; but nether Y deme my silf."},{"number":4,"verse":"For Y am no thing ouer trowynge to my silf, but not in this thing Y am iustified; for he that demeth me, is the Lord."},{"number":5,"verse":"Therfor nyle ye deme bifore the tyme, til that the Lord come, which schal liytne the hyd thingis of derknessis, and schal schewe the counseils of hertis; and thanne preisyng schal be to ech man of God."},{"number":6,"verse":"And, britheren, Y haue transfigurid these thingis in to me and in to Apollo, for you; that in vs ye lerne, lest ouer that it is writun, oon ayens another be blowun with pride for another."},{"number":7,"verse":"Who demeth thee? And what hast thou, that thou hast not resseyued? And if thou hast resseyued, what gloriest thou, as thou haddist not resseyued?"},{"number":8,"verse":"Nowe ye ben fyllid, now ye ben maad riche; ye regnen with outen vs; and Y wolde that ye regnen, that also we regnen with you."},{"number":9,"verse":"And Y gesse, that God schewide vs the laste apostlis, as thilke that ben sent to the deth; for we ben maad a spectacle to the world, and to aungels, and to men."},{"number":10,"verse":"We foolis for Crist, but ye prudent in Crist; we sike, but ye stronge; ye noble, but we vnnoble."},{"number":11,"verse":"Til in to this our we hungren, and thirsten, and ben nakid, and ben smytun with buffatis,"},{"number":12,"verse":"and we ben vnstable, and we trauelen worchynge with oure hondis; we ben cursid, and we blessen; we suffren persecucioun, and we abiden longe; we ben blasfemyd, and we bisechen;"},{"number":13,"verse":"as clensyngis of this world we ben maad the `out castyng of alle thingis `til yit."},{"number":14,"verse":"Y write not these thingis, that Y confounde you, but Y warne as my moste dereworthe sones."},{"number":15,"verse":"For whi if ye han ten thousynde of vndur maistris in Crist, but not many fadris; for in Crist Jhesu Y haue gendrid you bi the gospel."},{"number":16,"verse":"Therfor, britheren, Y preye you, be ye foleweris of me, as Y of Crist."},{"number":17,"verse":"Therfor Y sente to you Tymothe, which is my most dereworthe sone, and feithful in the Lord, which schal teche you my weies, that ben in Crist Jhesu; as Y teche euery where in ech chirche."},{"number":18,"verse":"As thouy Y schulde not come to you, so summe ben blowun with pride;"},{"number":19,"verse":"but Y schal come to you soone, if God wole; and Y schal knowe not the word of hem that ben blowun with pride, but the vertu."},{"number":20,"verse":"For the rewme of God is not in word, but in vertu."},{"number":21,"verse":"What wole ye? Schal Y come to you in a yerde, or in charite, and in spirit of myldenesse?"}]}