{"bibleAbbr":"WYC1395","bookName":"1 Corinthians","bookEnglishName":"1 Corinthians","chapterNumber":6,"verses":[{"number":1,"verse":"Dar any of you that hath a cause ayens another, be demed at wickid men, and not at hooli men?"},{"number":2,"verse":"Whether ye witen not, that seyntis schulen deme of this world? And if the world schal be demed bi you, be ye vnworthi to deme of the leste thingis?"},{"number":3,"verse":"Witen ye not, that we schulen deme aungels? hou myche more worldli thingis?"},{"number":4,"verse":"Therfor if ye han worldli domes, ordeyne ye tho contemptible men, that ben in the chirche, to deme."},{"number":5,"verse":"Y seie to make you aschamed. So ther is not ony wise man, that may deme bitwixe a brothir and his brothir;"},{"number":6,"verse":"but a brothir with brothir stryueth in dom, and that among vnfeithful men."},{"number":7,"verse":"And now trespas is algatis in you, for ye han domes among you. Whi rather take ye no wrong? whi rather suffre ye not disseit?"},{"number":8,"verse":"But and ye doen wrong, and doen fraude, and that to britheren."},{"number":9,"verse":"Whether ye witen not, that wickid men schulen not welde the kyngdom of God? Nyle ye erre; nethir letchours, nether men that seruen mawmetis, nether auouteris,"},{"number":10,"verse":"nether letchouris ayen kynde, nether thei that doon letcheri with men, nether theues, nether auerouse men, nethir `ful of drunkenesse, nether curseris, nether rauenours, schulen welde the kyngdom of God."},{"number":11,"verse":"And ye weren sum tyme these thingis; but ye ben waischun, but ye ben halewid, but ye ben iustefied in the name of oure Lord Jhesu Crist, and in the spirit of oure God."},{"number":12,"verse":"Alle thingis ben leeueful to me, but not alle thingis ben spedeful. Alle thingis ben leeueful to me, but Y schal not be brouyt doun vndur ony mannus power."},{"number":13,"verse":"Mete to the wombe, and the wombe to metis; and God schal distruye bothe this and that. And the bodi not to fornycacioun, but to the Lord, and the Lord to the bodi."},{"number":14,"verse":"For God reiside the Lord, and schal reise vs bi his vertu."},{"number":15,"verse":"Witen ye not, that youre bodies ben membris of Crist? Schal Y thanne take the membris of Crist, and schal Y make the membris of an hoore? God forbede."},{"number":16,"verse":"Whether ye witen not, that he that cleueth to an hoore, is maad o bodi? For he seith, Ther schulen be tweyne in o fleisch."},{"number":17,"verse":"And he that cleueth to the Lord, is o spirit."},{"number":18,"verse":"Fle ye fornycacioun; al synne what euere synne a man doith, is with out the bodi; but he that doith fornycacioun, synneth ayens his bodi."},{"number":19,"verse":"Whether ye witen not, that youre membris ben the temple of the Hooli Goost, that is in you, whom ye han of God, and ye ben not youre owne?"},{"number":20,"verse":"For ye ben bouyt with greet prijs. Glorifie ye, and bere ye God in youre bodi."}]}