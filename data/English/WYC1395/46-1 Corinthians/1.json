{"bibleAbbr":"WYC1395","bookName":"1 Corinthians","bookEnglishName":"1 Corinthians","chapterNumber":1,"verses":[{"number":1,"verse":"Poul, clepid apostle of Jhesu Crist, bi the wille of God, and Sostenes, brothir, to the chirche of God that is at Corynthe,"},{"number":2,"verse":"to hem that ben halewid in Crist Jhesu, and clepid seyntis, with alle that inwardli clepen the name of oure Lord Jhesu Crist, in ech place of hem and of oure,"},{"number":3,"verse":"grace to you and pees of God, oure fadir, and of the Lord Jhesu Crist."},{"number":4,"verse":"Y do thankyngis to my God eueremore for you, in the grace of God that is youun to you in Crist Jhesu."},{"number":5,"verse":"For in alle thingis ye ben maad riche in hym, in ech word, and in ech kunnyng,"},{"number":6,"verse":"as the witnessyng of Crist is confermyd in you;"},{"number":7,"verse":"so that no thing faile to you in ony grace, that abiden the schewyng of oure Lord Jhesu Crist;"},{"number":8,"verse":"which also schal conferme you in to the ende with outen cryme, in the dai of the comyng of oure Lord Jhesu Crist."},{"number":9,"verse":"`A trewe God, bi whom ye ben clepid in to the felouschipe of his sone Jhesu Crist oure Lord."},{"number":10,"verse":"But, britheren, Y biseche you, bi the name of oure Lord Jhesu Crist, that ye alle seie the same thing, and that dissenciouns be not among you; but be ye perfit in the same wit, and in the same kunnyng."},{"number":11,"verse":"For, my britheren, it is teld to me of hem that ben at Cloes, that stryues ben among you."},{"number":12,"verse":"And Y seie that, that ech of you seith, For Y am of Poul, and Y am of Apollo, and Y am of Cefas, but Y am of Crist."},{"number":13,"verse":"Whether Crist is departid? whether Poul was crucified for you, ether ye ben baptisid in the name of Poul?"},{"number":14,"verse":"Y do thankyngis to my God, that Y baptiside noon of you, but Crispus and Gayus;"},{"number":15,"verse":"lest ony man seie, that ye ben baptisid in my name."},{"number":16,"verse":"And Y baptiside also the hous of Stephan, but Y woot not, that Y baptiside ony other."},{"number":17,"verse":"For Crist sente me not to baptise, but to preche the gospel; not in wisdom of word, that the cros of Crist be not voidid awei."},{"number":18,"verse":"For the word of the cros is foli to hem that perischen; but to hem that ben maad saaf, that is to seie, to vs, it is the vertu of God."},{"number":19,"verse":"For it is writun, Y schal distruye the wisdom of wise men, and Y schal reproue the prudence of prudent men."},{"number":20,"verse":"Where is the wise man? where is the wise lawiere? where is the purchasour of this world? Whether God hath not maad the wisdom of this world fonned?"},{"number":21,"verse":"For the world in wisdom of God knewe not God bi wisdom, it pleside to God, bi foli of prechyng, `to maken hem saaf that bileueden."},{"number":22,"verse":"For Jewis seken signes, and Grekis seken wisdom;"},{"number":23,"verse":"but we prechen Crist crucified, to Jewis sclaundre, and to hethene men foli;"},{"number":24,"verse":"but to tho Jewis and Grekis that ben clepid, we prechen Crist the vertu of God and the wisdom of God."},{"number":25,"verse":"For that that is foli thing of God, is wiser than men; and that that is the feble thing of God, is strengere than men."},{"number":26,"verse":"But, britheren, se ye youre clepyng; for not many wise men aftir the fleisch, not many myyti, not many noble."},{"number":27,"verse":"But God chees tho thingis that ben fonned of the world, to confounde wise men;"},{"number":28,"verse":"and God chees the feble thingis of the world, to confounde the stronge thingis; and God chees the vnnoble thingis `and dispisable thingis of the world, and tho thingis that ben not, to distruye tho thingis that ben;"},{"number":29,"verse":"that ech man haue not glorie in his siyt."},{"number":30,"verse":"But of hym ye ben in Crist Jhesu, which is maad of God to vs wisdom, and riytwisnesse, and holynesse, and ayenbiyng; that,"},{"number":31,"verse":"as it is wrytun, He that glorieth, haue glorie in the Lord."}]}