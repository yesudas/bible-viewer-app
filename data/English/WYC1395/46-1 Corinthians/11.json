{"bibleAbbr":"WYC1395","bookName":"1 Corinthians","bookEnglishName":"1 Corinthians","chapterNumber":11,"verses":[{"number":1,"verse":"Be ye my foleweris, as Y am of Crist."},{"number":2,"verse":"And, britheren, Y preise you, that bi alle thingis ye ben myndeful of me; and as Y bitook to you my comaundementis, ye holden."},{"number":3,"verse":"But Y wole that ye wite, that Crist is heed of ech man; but the heed of the womman is the man; and the heed of Crist is God."},{"number":4,"verse":"Ech man preiynge, or profeciynge, whanne his heed is hilid, defoulith his heed."},{"number":5,"verse":"But ech womman preiynge, or profeciynge, whanne hir heed is not hilid, defoulith hir heed; for it is oon, as if sche were pollid."},{"number":6,"verse":"And if a womman be not keuered, be sche pollid; and if it is foul thing to a womman to be pollid, or to be maad ballid, hile sche hir heed."},{"number":7,"verse":"But a man schal not hile his heed, for he is the ymage and the glorie of God; but a womman is the glorie of man."},{"number":8,"verse":"For a man is not of the womman, but the womman of the man."},{"number":9,"verse":"And the man is not maad for the womman, but the womman for the man."},{"number":10,"verse":"Therfor the womman schal haue an hilyng on hir heed, also for aungelis."},{"number":11,"verse":"Netheles nether the man is with outen womman, nether the womman is with oute man, in the Lord."},{"number":12,"verse":"Forwhi as the womman is of man, so the man is bi the womman; but alle thingis ben of God."},{"number":13,"verse":"Deme ye you silf; bisemeth it a womman not hilid on the heed to preye God?"},{"number":14,"verse":"Nether the kynde it silf techith vs, for if a man nursche longe heer, it is schenschipe to hym;"},{"number":15,"verse":"but if a womman nurische longe heer, it is glorie to hir, for heeris ben youun to hir for keueryng."},{"number":16,"verse":"But if ony man is seyn to be ful of strijf, we han noon siche custom, nethir the chirche of God."},{"number":17,"verse":"But this thing Y comaunde, not preisynge, that ye comen togidere not in to the betere, but in to the worse."},{"number":18,"verse":"First for whanne ye comen togidere in to the chirche, Y here that discenciouns ben, and in parti Y bileue."},{"number":19,"verse":"For it bihoueth eresies to be, that thei that ben prouyd, ben opynli knowun in you."},{"number":20,"verse":"Therfor whanne ye comen togidere in to oon, now it is not to ete the Lordis soper;"},{"number":21,"verse":"for whi ech man bifor takith his soper to ete, and oon is hungry, and another is drunkun."},{"number":22,"verse":"Whether ye han not housis to ete and drynke, or ye dispisen the chirche of God, and confounden hem that han noon? What schal Y seie to you? Y preise you, but here yn Y preise you not."},{"number":23,"verse":"For Y haue takun of the Lord that thing, which Y haue bitakun to you. For the Lord Jhesu, in what niyt he was bitraied,"},{"number":24,"verse":"took breed, and dide thankyngis, and brak, and seide, Take ye, and ete ye; this is my bodi, which schal be bitraied for you; do ye this thing in to my mynde."},{"number":25,"verse":"Also the cuppe, aftir that he hadde soupid, and seide, This cuppe is the newe testament in my blood; do ye this thing, as ofte as ye schulen drynke, in to my mynde."},{"number":26,"verse":"For as ofte as ye schulen ete this breed, and schulen drynke the cuppe, ye schulen telle the deth of the Lord, til that he come."},{"number":27,"verse":"Therfor who euere etith the breed, or drynkith the cuppe of the Lord vnworthili, he schal be gilti of the bodi and of the blood of the Lord."},{"number":28,"verse":"But preue a man hym silf, and so ete he of `the ilke breed, and drynke of the cuppe."},{"number":29,"verse":"For he that etith and drinkith vnworthili, etith and drinkith doom to hym, not wiseli demyng the bodi of the Lord."},{"number":30,"verse":"Therfor among you many ben sijke and feble, and manye slepen."},{"number":31,"verse":"And if we demyden wiseli vs silf, we schulden not be demyd;"},{"number":32,"verse":"but while we ben demyd of the Lord, we ben chastisid, that we be not dampnyd with this world."},{"number":33,"verse":"Therfor, my britheren, whanne ye comen togidere to ete, abide ye togidere."},{"number":34,"verse":"If ony man hungrith, ete he at home, that ye come not togidere in to doom. And Y schal dispose othere thingis, whanne Y come."}]}