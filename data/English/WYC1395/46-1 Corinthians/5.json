{"bibleAbbr":"WYC1395","bookName":"1 Corinthians","bookEnglishName":"1 Corinthians","chapterNumber":5,"verses":[{"number":1,"verse":"In al maner fornycacioun is herd among you, and siche fornycacioun, which is not among hethene men, so that summan haue the wijf of his fadir."},{"number":2,"verse":"And ye ben bolnyd with pride, and not more hadden weilyng, that he that dide this werk, be takun awei fro the myddil of you."},{"number":3,"verse":"And Y absent in bodi, but present in spirit, now haue demyd as present hym that hath thus wrouyt, whanne"},{"number":4,"verse":"ye ben gaderid togidere in the name of oure Lord Jhesu Crist, and my spirit, with the vertu of the Lord Jhesu,"},{"number":5,"verse":"to take siche a man to Sathanas, in to the perischyng of fleisch, that the spirit be saaf in the dai of oure Lord Jhesu Crist."},{"number":6,"verse":"Youre gloriyng is not good. Witen ye not, that a litil sourdow apeyrith al the gobet?"},{"number":7,"verse":"Clense ye out the old sourdow, that ye be new sprengyng togidere, as ye ben therf. For Crist offrid is oure pask."},{"number":8,"verse":"Therfor ete we, not in eld sourdowy, nether in sourdowy of malice and weywardnesse, but in therf thingis of clernesse and of treuthe."},{"number":9,"verse":"I wroot to you in a pistle, that ye be not medlid with letchours,"},{"number":10,"verse":"not with letchours of this world, ne coueitous men, ne raueynours, ne with men seruynge to mawmetis, ellis ye schulden haue go out of this world."},{"number":11,"verse":"But now Y wroot to you, that ye be not meynd. But if he that is named a brother among you, and is a letchour, or coueitouse, or seruynge to ydols, or cursere, or ful of drunkenesse, or raueynour, to take no mete with siche."},{"number":12,"verse":"For what is it to me to deme of hem that ben with oute forth? Whether ye demen not of thingis that ben with ynne forth?"},{"number":13,"verse":"For God schal deme hem that ben withouten forth. Do ye awei yuel fro you silf."}]}