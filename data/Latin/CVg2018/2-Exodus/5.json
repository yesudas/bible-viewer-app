{"bibleAbbr":"CVg2018","bookName":"Exodus","bookEnglishName":"Exodus","chapterNumber":5,"verses":[{"number":1,"verse":"Post hæc ingressi sunt Moyses et Aaron, et dixerunt Pharaoni : Hæc dicit Dominus Deus Israël : Dimitte populum meum ut sacrificet mihi in deserto."},{"number":2,"verse":"At ille respondit : Quis est Dominus, ut audiam vocem ejus, et dimittam Israël ? nescio Dominum, et Israël non dimittam."},{"number":3,"verse":"Dixeruntque : Deus Hebræorum vocavit nos, ut eamus viam trium dierum in solitudinem, et sacrificemus Domino Deo nostro : ne forte accidat nobis pestis aut gladius."},{"number":4,"verse":"Ait ad eos rex Ægypti : Quare Moyses et Aaron sollicitatis populum ab operibus suis ? ite ad onera vestra."},{"number":5,"verse":"Dixitque Pharao : Multus est populus terræ : videtis quod turba succreverit : quanto magis si dederitis eis requiem ab operibus ?"},{"number":6,"verse":"Præcepit ergo in die illo præfectis operum et exactoribus populi, dicens :"},{"number":7,"verse":"Nequaquam ultra dabitis paleas populo ad conficiendos lateres, sicut prius : sed ipsi vadant, et colligant stipulas."},{"number":8,"verse":"Et mensuram laterum, quam prius faciebant, imponetis super eos, nec minuetis quidquam : vacant enim, et idcirco vociferantur, dicentes : Eamus, et sacrificemus Deo nostro."},{"number":9,"verse":"Opprimantur operibus, et expleant ea : ut non acquiescant verbis mendacibus."},{"number":10,"verse":"Igitur egressi præfecti operum et exactores ad populum, dixerunt : Sic dicit Pharao : Non do vobis paleas :"},{"number":11,"verse":"ite, et colligite sicubi invenire poteritis, nec minuetur quidquam de opere vestro."},{"number":12,"verse":"Dispersusque est populus per omnem terram Ægypti ad colligendas paleas."},{"number":13,"verse":"Præfecti quoque operum instabant, dicentes : Complete opus vestrum quotidie, ut prius facere solebatis quando dabantur vobis paleæ."},{"number":14,"verse":"Flagellatique sunt qui præerant operibus filiorum Israël, ab exactoribus Pharaonis, dicentibus : Quare non impletis mensuram laterum sicut prius, nec heri, nec hodie ?"},{"number":15,"verse":"Veneruntque præpositi filiorum Israël, et vociferati sunt ad Pharaonem dicentes : Cur ita agis contra servos tuos ?"},{"number":16,"verse":"paleæ non dantur nobis, et lateres similiter imperantur : en famuli tui flagellis cædimur, et injuste agitur contra populum tuum."},{"number":17,"verse":"Qui ait : Vacatis otio, et idcirco dicitis : Eamus, et sacrificemus Domino."},{"number":18,"verse":"Ite ergo, et operamini : paleæ non dabuntur vobis, et reddetis consuetum numerum laterum."},{"number":19,"verse":"Videbantque se præpositi filiorum Israël in malo, eo quod diceretur eis : Non minuetur quidquam de lateribus per singulos dies."},{"number":20,"verse":"Occurreruntque Moysi et Aaron, qui stabant ex adverso, egredientibus a Pharaone :"},{"number":21,"verse":"et dixerunt ad eos : Videat Dominus et judicet, quoniam fœtere fecistis odorem nostrum coram Pharaone et servis ejus, et præbuistis ei gladium, ut occideret nos."},{"number":22,"verse":"Reversusque est Moyses ad Dominum, et ait : Domine, cur afflixisti populum istum ? quare misisti me ?"},{"number":23,"verse":"ex eo enim quo ingressus sum ad Pharaonem ut loquerer in nomine tuo, afflixit populum tuum : et non liberasti eos."}]}