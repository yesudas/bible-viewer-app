{"bibleAbbr":"CVg2018","bookName":"Exodus","bookEnglishName":"Exodus","chapterNumber":34,"verses":[{"number":1,"verse":"Ac deinceps : Præcide, ait, tibi duas tabulas lapideas instar priorum, et scribam super eas verba, quæ habuerunt tabulæ quas fregisti."},{"number":2,"verse":"Esto paratus mane, ut ascendas statim in montem Sinai, stabisque mecum super verticem montis."},{"number":3,"verse":"Nullus ascendat tecum, nec videatur quispiam per totum montem : boves quoque et oves non pascantur e contra."},{"number":4,"verse":"Excidit ergo duas tabulas lapideas, quales antea fuerant : et de nocte consurgens ascendit in montem Sinai, sicut præceperat ei Dominus, portans secum tabulas."},{"number":5,"verse":"Cumque descendisset Dominus per nubem, stetit Moyses cum eo, invocans nomen Domini."},{"number":6,"verse":"Quo transeunte coram eo, ait : Dominator Domine Deus, misericors et clemens, patiens et multæ miserationis, ac verax,"},{"number":7,"verse":"qui custodis misericordiam in millia ; qui aufers iniquitatem, et scelera, atque peccata, nullusque apud te per se innocens est ; qui reddis iniquitatem patrum filiis, ac nepotibus in tertiam et quartam progeniem."},{"number":8,"verse":"Festinusque Moyses, curvatus est pronus in terram, et adorans"},{"number":9,"verse":"ait : Si inveni gratiam in conspectu tuo, Domine, obsecro ut gradiaris nobiscum (populus enim duræ cervicis est) et auferas iniquitates nostras atque peccata, nosque possideas."},{"number":10,"verse":"Respondit Dominus : Ego inibo pactum videntibus cunctis : signa faciam quæ numquam visa sunt super terram, nec in ullis gentibus, ut cernat populus iste, in cujus es medio, opus Domini terribile quod facturus sum."},{"number":11,"verse":"Observa cuncta quæ hodie mando tibi : ego ipse ejiciam ante faciem tuam Amorrhæum, et Chananæum, et Hethæum, Pherezæum quoque, et Hevæum, et Jebusæum."},{"number":12,"verse":"Cave ne umquam cum habitatoribus terræ illius jungas amicitias, quæ sint tibi in ruinam :"},{"number":13,"verse":"sed aras eorum destrue, confringe statuas, lucosque succide :"},{"number":14,"verse":"noli adorare deum alienum. Dominus zelotes nomen ejus ; Deus est æmulator."},{"number":15,"verse":"Ne ineas pactum cum hominibus illarum regionum : ne, cum fornicati fuerint cum diis suis, et adoraverint simulacra eorum, vocet te quispiam ut comedas de immolatis."},{"number":16,"verse":"Nec uxorem de filiabus eorum accipies filiis tuis : ne, postquam ipsæ fuerint fornicatæ, fornicari faciant et filios tuos in deos suos."},{"number":17,"verse":"Deos conflatiles non facies tibi."},{"number":18,"verse":"Solemnitatem azymorum custodies. Septem diebus vesceris azymis, sicut præcepi tibi, in tempore mensis novorum : mense enim verni temporis egressus es de Ægypto."},{"number":19,"verse":"Omne quod aperit vulvam generis masculini, meum erit. De cunctis animantibus, tam de bobus, quam de ovibus, meum erit."},{"number":20,"verse":"Primogenitum asini redimes ove : sin autem nec pretium pro eo dederis, occidetur. Primogenitum filiorum tuorum redimes : nec apparebis in conspectu meo vacuus."},{"number":21,"verse":"Sex diebus operaberis ; die septimo cessabis arare et metere."},{"number":22,"verse":"Solemnitatem hebdomadarum facies tibi in primitiis frugum messis tuæ triticeæ, et solemnitatem, quando redeunte anni tempore cuncta conduntur."},{"number":23,"verse":"Tribus temporibus anni apparebit omne masculinum tuum in conspectu omnipotentis Domini Dei Israël."},{"number":24,"verse":"Cum enim tulero gentes a facie tua, et dilatavero terminos tuos, nullus insidiabitur terræ tuæ, ascendente te, et apparente in conspectu Domini Dei tui ter in anno."},{"number":25,"verse":"Non immolabis super fermento sanguinem hostiæ meæ : neque residebit mane de victima solemnitatis Phase."},{"number":26,"verse":"Primitias frugum terræ tuæ offeres in domo Domini Dei tui. Non coques hædum in lacte matris suæ."},{"number":27,"verse":"Dixitque Dominus ad Moysen : Scribe tibi verba hæc, quibus et tecum et cum Israël pepigi fœdus."},{"number":28,"verse":"Fuit ergo ibi cum Domino quadraginta dies et quadraginta noctes : panem non comedit, et aquam non bibit, et scripsit in tabulis verba fœderis decem."},{"number":29,"verse":"Cumque descenderet Moyses de monte Sinai, tenebat duas tabulas testimonii, et ignorabat quod cornuta esset facies sua ex consortio sermonis Domini."},{"number":30,"verse":"Videntes autem Aaron et filii Israël cornutam Moysi faciem, timuerunt prope accedere."},{"number":31,"verse":"Vocatique ab eo, reversi sunt tam Aaron, quam principes synagogæ. Et postquam locutus est ad eos,"},{"number":32,"verse":"venerunt ad eum etiam omnes filii Israël : quibus præcepit cuncta quæ audierat a Domino in monte Sinai."},{"number":33,"verse":"Impletisque sermonibus, posuit velamen super faciem suam."},{"number":34,"verse":"Quod ingressus ad Dominum, et loquens cum eo, auferebat donec exiret, et tunc loquebatur ad filios Israël omnia quæ sibi fuerant imperata."},{"number":35,"verse":"Qui videbant faciem egredientis Moysi esse cornutam, sed operiebat ille rursus faciem suam, siquando loquebatur ad eos."}]}