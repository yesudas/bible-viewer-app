{"bibleAbbr":"CVg2018","bookName":"Exodus","bookEnglishName":"Exodus","chapterNumber":23,"verses":[{"number":1,"verse":"Non suscipies vocem mendacii, nec junges manum tuam ut pro impio dicas falsum testimonium."},{"number":2,"verse":"Non sequeris turbam ad faciendum malum : nec in judicio, plurimorum acquiesces sententiæ, ut a vero devies."},{"number":3,"verse":"Pauperis quoque non misereberis in judicio."},{"number":4,"verse":"Si occurreris bovi inimici tui, aut asino erranti, reduc ad eum."},{"number":5,"verse":"Si videris asinum odientis te jacere sub onere, non pertransibis, sed sublevabis cum eo."},{"number":6,"verse":"Non declinabis in judicium pauperis."},{"number":7,"verse":"Mendacium fugies. Insontem et justum non occides : quia aversor impium."},{"number":8,"verse":"Nec accipies munera, quæ etiam excæcant prudentes, et subvertunt verba justorum."},{"number":9,"verse":"Peregrino molestus non eris. Scitis enim advenarum animas : quia et ipsi peregrini fuistis in terra Ægypti."},{"number":10,"verse":"Sex annis seminabis terram tuam, et congregabis fruges ejus :"},{"number":11,"verse":"anno autem septimo dimittes eam, et requiescere facies, ut comedant pauperes populi tui : et quidquid reliquum fuerit, edant bestiæ agri : ita facies in vinea et in oliveto tuo."},{"number":12,"verse":"Sex diebus operaberis : septimo die cessabis, ut requiescat bos et asinus tuus, et refrigeretur filius ancillæ tuæ, et advena."},{"number":13,"verse":"Omnia quæ dixi vobis, custodite. Et per nomen externorum deorum non jurabitis, neque audietur ex ore vestro."},{"number":14,"verse":"Tribus vicibus per singulos annos mihi festa celebrabitis."},{"number":15,"verse":"Solemnitatem azymorum custodies. Septem diebus comedes azyma, sicut præcepi tibi, tempore mensis novorum, quando egressus es de Ægypto : non apparebis in conspectu meo vacuus."},{"number":16,"verse":"Et solemnitatem messis primitivorum operis tui, quæcumque seminaveris in agro : solemnitatem quoque in exitu anni, quando congregaveris omnes fruges tuas de agro."},{"number":17,"verse":"Ter in anno apparebit omne masculinum tuum coram Domino Deo tuo."},{"number":18,"verse":"Non immolabis super fermento sanguinem victimæ meæ, nec remanebit adeps solemnitatis meæ usque mane."},{"number":19,"verse":"Primitias frugum terræ tuæ deferes in domum Domini Dei tui. Non coques hædum in lacte matris suæ."},{"number":20,"verse":"Ecce ego mittam angelum meum, qui præcedat te, et custodiat in via, et introducat in locum quem paravi."},{"number":21,"verse":"Observa eum, et audi vocem ejus, nec contemnendum putes : quia non dimittet cum peccaveris, et est nomen meum in illo."},{"number":22,"verse":"Quod si audieris vocem ejus, et feceris omnia quæ loquor, inimicus ero inimicis tuis, et affligam affligentes te."},{"number":23,"verse":"Præcedetque te angelus meus, et introducet te ad Amorrhæum, et Hethæum, et Pherezæum, Chananæumque, et Hevæum, et Jebusæum, quos ego conteram."},{"number":24,"verse":"Non adorabis deos eorum, nec coles eos : non facies opera eorum, sed destrues eos, et confringes statuas eorum."},{"number":25,"verse":"Servietisque Domino Deo vestro, ut benedicam panibus tuis et aquis, et auferam infirmitatem de medio tui."},{"number":26,"verse":"Non erit infœcunda, nec sterilis in terra tua : numerum dierum tuorum implebo."},{"number":27,"verse":"Terrorem meum mittam in præcursum tuum, et occidam omnem populum, ad quem ingredieris : cunctorumque inimicorum tuorum coram te terga vertam :"},{"number":28,"verse":"emittens crabrones prius, qui fugabunt Hevæum, et Chananæum, et Hethæum, antequam introëas."},{"number":29,"verse":"Non ejiciam eos a facie tua anno uno : ne terra in solitudinem redigatur, et crescant contra te bestiæ."},{"number":30,"verse":"Paulatim expellam eos de conspectu tuo, donec augearis, et possideas terram."},{"number":31,"verse":"Ponam autem terminos tuos a mari Rubro usque ad mare Palæstinorum, et a deserto usque ad fluvium : tradam in manibus vestris habitatores terræ, et ejiciam eos de conspectu vestro."},{"number":32,"verse":"Non inibis cum eis fœdus, nec cum diis eorum."},{"number":33,"verse":"Non habitent in terra tua, ne forte peccare te faciant in me, si servieris diis eorum : quod tibi certe erit in scandalum."}]}