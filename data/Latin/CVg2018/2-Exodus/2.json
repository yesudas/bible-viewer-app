{"bibleAbbr":"CVg2018","bookName":"Exodus","bookEnglishName":"Exodus","chapterNumber":2,"verses":[{"number":1,"verse":"Egressus est post hæc vir de domo Levi : et accepit uxorem stirpis suæ."},{"number":2,"verse":"Quæ concepit, et peperit filium : et videns eum elegantem, abscondit tribus mensibus."},{"number":3,"verse":"Cumque jam celare non posset, sumpsit fiscellam scirpeam, et linivit eam bitumine ac pice : posuitque intus infantulum, et exposuit eum in carecto ripæ fluminis,"},{"number":4,"verse":"stante procul sorore ejus, et considerante eventum rei."},{"number":5,"verse":"Ecce autem descendebat filia Pharaonis ut lavaretur in flumine : et puellæ ejus gradiebantur per crepidinem alvei. Quæ cum vidisset fiscellam in papyrione, misit unam e famulabus suis : et allatam"},{"number":6,"verse":"aperiens, cernensque in ea parvulum vagientem, miserta ejus, ait : De infantibus Hebræorum est hic."},{"number":7,"verse":"Cui soror pueri : Vis, inquit, ut vadam, et vocem tibi mulierem hebræam, quæ nutrire possit infantulum ?"},{"number":8,"verse":"Respondit : Vade. Perrexit puella et vocavit matrem suam."},{"number":9,"verse":"Ad quam locuta filia Pharaonis : Accipe, ait, puerum istum, et nutri mihi : ego dabo tibi mercedem tuam. Suscepit mulier, et nutrivit puerum : adultumque tradidit filiæ Pharaonis."},{"number":10,"verse":"Quem illa adoptavit in locum filii, vocavitque nomen ejus Moyses, dicens : Quia de aqua tuli eum."},{"number":11,"verse":"In diebus illis postquam creverat Moyses, egressus est ad fratres suos : viditque afflictionem eorum, et virum ægyptium percutientem quemdam de Hebræis fratribus suis."},{"number":12,"verse":"Cumque circumspexisset huc atque illuc, et nullum adesse vidisset, percussum Ægyptium abscondit sabulo."},{"number":13,"verse":"Et egressus die altero conspexit duos Hebræos rixantes : dixitque ei qui faciebat injuriam : Quare percutis proximum tuum ?"},{"number":14,"verse":"Qui respondit : Quis te constituit principem et judicem super nos ? num occidere me tu vis, sicut heri occidisti Ægyptium ? Timuit Moyses, et ait : Quomodo palam factum est verbum istud ?"},{"number":15,"verse":"Audivitque Pharao sermonem hunc, et quærebat occidere Moysen : qui fugiens de conspectu ejus, moratus est in terra Madian, et sedit juxta puteum."},{"number":16,"verse":"Erant autem sacerdoti Madian septem filiæ, quæ venerunt ad hauriendam aquam : et impletis canalibus adaquare cupiebant greges patris sui."},{"number":17,"verse":"Supervenere pastores, et ejecerunt eas : surrexitque Moyses, et defensis puellis, adaquavit oves earum."},{"number":18,"verse":"Quæ cum revertissent ad Raguel patrem suum, dixit ad eas : Cur velocius venistis solito ?"},{"number":19,"verse":"Responderunt : Vir ægyptius liberavit nos de manu pastorum : insuper et hausit aquam nobiscum, potumque dedit ovibus."},{"number":20,"verse":"At ille : Ubi est ? inquit : quare dimisistis hominem ? vocate eum ut comedat panem."},{"number":21,"verse":"Juravit ergo Moyses quod habitaret cum eo. Accepitque Sephoram filiam ejus uxorem :"},{"number":22,"verse":"quæ peperit ei filium, quem vocavit Gersam, dicens : Advena fui in terra aliena. Alterum vero peperit, quem vocavit Eliezer, dicens : Deus enim patris mei adjutor meus eripuit me de manu Pharaonis."},{"number":23,"verse":"Post multum vero tempore mortuus est rex Ægypti : et ingemiscentes filii Israël, propter opera vociferati sunt : ascenditque clamor eorum ad Deum ab operibus."},{"number":24,"verse":"Et audivit gemitum eorum, ac recordatus est fœderis quod pepigit cum Abraham, Isaac et Jacob."},{"number":25,"verse":"Et respexit Dominus filios Israël et cognovit eos."}]}