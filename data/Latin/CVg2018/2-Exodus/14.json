{"bibleAbbr":"CVg2018","bookName":"Exodus","bookEnglishName":"Exodus","chapterNumber":14,"verses":[{"number":1,"verse":"Locutus est autem Dominus ad Moysen, dicens :"},{"number":2,"verse":"Loquere filiis Israël : Reversi castrametentur e regione Phihahiroth, quæ est inter Magdalum et mare contra Beelsephon : in conspectu ejus castra ponetis super mare."},{"number":3,"verse":"Dicturusque est Pharao super filiis Israël : Coarctati sunt in terra ; conclusit eos desertum."},{"number":4,"verse":"Et indurabo cor ejus, ac persequetur vos : et glorificabor in Pharaone, et in omni exercitu ejus ; scientque Ægyptii quia ego sum Dominus. Feceruntque ita."},{"number":5,"verse":"Et nuntiatum est regi Ægyptiorum quod fugisset populus : immutatumque est cor Pharaonis et servorum ejus super populo, et dixerunt : Quid voluimus facere ut dimitteremus Israël, ne serviret nobis ?"},{"number":6,"verse":"Junxit ergo currum, et omnem populum suum assumpsit secum."},{"number":7,"verse":"Tulitque sexcentos currus electos, et quidquid in Ægypto curruum fuit : et duces totius exercitus."},{"number":8,"verse":"Induravitque Dominus cor Pharaonis regis Ægypti, et persecutus est filios Israël : at illi egressi sunt in manu excelsa."},{"number":9,"verse":"Cumque persequerentur Ægyptii vestigia præcedentium, repererunt eos in castris super mare : omnis equitatus et currus Pharaonis, et universus exercitus, erant in Phihahiroth contra Beelsephon."},{"number":10,"verse":"Cumque appropinquasset Pharao, levantes filii Israël oculos, viderunt Ægyptios post se, et timuerunt valde : clamaveruntque ad Dominum,"},{"number":11,"verse":"et dixerunt ad Moysen : Forsitan non erant sepulchra in Ægypto, ideo tulisti nos ut moreremur in solitudine : quid hoc facere voluisti, ut educeres nos ex Ægypto ?"},{"number":12,"verse":"nonne iste est sermo, quem loquebamur ad te in Ægypto, dicentes : Recede a nobis, ut serviamus Ægyptiis ? multo enim melius erat servire eis, quam mori in solitudine."},{"number":13,"verse":"Et ait Moyses ad populum : Nolite timere : state, et videte magnalia Domini quæ facturus est hodie : Ægyptios enim, quos nunc videtis, nequaquam ultra videbitis usque in sempiternum."},{"number":14,"verse":"Dominus pugnabit pro vobis, et vos tacebitis."},{"number":15,"verse":"Dixitque Dominus ad Moysen : Quid clamas ad me ? loquere filiis Israël ut proficiscantur."},{"number":16,"verse":"Tu autem eleva virgam tuam, et extende manum tuam super mare, et divide illud : ut gradiantur filii Israël in medio mari per siccum."},{"number":17,"verse":"Ego autem indurabo cor Ægyptiorum ut persequantur vos : et glorificabor in Pharaone, et in omni exercitu ejus, et in curribus et in equitibus illius."},{"number":18,"verse":"Et scient Ægyptii quia ego sum Dominus cum glorificatus fuero in Pharaone, et in curribus atque in equitibus ejus."},{"number":19,"verse":"Tollensque se angelus Dei, qui præcedebat castra Israël, abiit post eos : et cum eo pariter columna nubis, priora dimittens, post tergum"},{"number":20,"verse":"stetit, inter castra Ægyptiorum et castra Israël : et erat nubes tenebrosa, et illuminans noctem, ita ut ad se invicem toto noctis tempore accedere non valerent."},{"number":21,"verse":"Cumque extendisset Moyses manum super mare, abstulit illud Dominus flante vento vehementi et urente tota nocte, et vertit in siccum : divisaque est aqua."},{"number":22,"verse":"Et ingressi sunt filii Israël per medium sicci maris : erat enim aqua quasi murus a dextra eorum et læva."},{"number":23,"verse":"Persequentesque Ægyptii ingressi sunt post eos, et omnis equitatus Pharaonis, currus ejus et equites per medium maris."},{"number":24,"verse":"Jamque advenerat vigilia matutina, et ecce respiciens Dominus super castra Ægyptiorum per columnam ignis et nubis, interfecit exercitum eorum,"},{"number":25,"verse":"et subvertit rotas curruum, ferebanturque in profundum. Dixerunt ergo Ægyptii : Fugiamus Israëlem : Dominus enim pugnat pro eis contra nos."},{"number":26,"verse":"Et ait Dominus ad Moysen : Extende manum tuam super mare, ut revertantur aquæ ad Ægyptios super currus et equites eorum."},{"number":27,"verse":"Cumque extendisset Moyses manum contra mare, reversum est primo diluculo ad priorem locum : fugientibusque Ægyptiis occurrerunt aquæ, et involvit eos Dominus in mediis fluctibus."},{"number":28,"verse":"Reversæque sunt aquæ, et operuerunt currus et equites cuncti exercitus Pharaonis, qui sequentes ingressi fuerant mare : nec unus quidem superfuit ex eis."},{"number":29,"verse":"Filii autem Israël perrexerunt per medium sicci maris, et aquæ eis erant quasi pro muro a dextris et a sinistris :"},{"number":30,"verse":"liberavitque Dominus in die illa Israël de manu Ægyptiorum."},{"number":31,"verse":"Et viderunt Ægyptios mortuos super littus maris, et manum magnam quam exercuerat Dominus contra eos : timuitque populus Dominum, et crediderunt Domino, et Moysi servo ejus."}]}