{"bibleAbbr":"CVg2018","bookName":"Exodus","bookEnglishName":"Exodus","chapterNumber":36,"verses":[{"number":1,"verse":"Fecit ergo Beseleel, et Ooliab, et omnis vir sapiens, quibus dedit Dominus sapientiam et intellectum, ut scirent fabre operari quæ in usus sanctuarii necessaria sunt, et quæ præcepit Dominus."},{"number":2,"verse":"Cumque vocasset eos Moyses et omnem eruditum virum, cui dederat Dominus sapientiam, et qui sponte sua obtulerant se ad faciendum opus,"},{"number":3,"verse":"tradidit eis universa donaria filiorum Israël. Qui cum instarent operi, quotidie mane vota populus offerebat."},{"number":4,"verse":"Unde artifices venire compulsi,"},{"number":5,"verse":"dixerunt Moysi : Plus offert populus quam necessarium est."},{"number":6,"verse":"Jussit ergo Moyses præconis voce cantari : Nec vir, nec mulier quidquam offerat ultra in opere sanctuarii. Sicque cessatum est a muneribus offerendis,"},{"number":7,"verse":"eo quod oblata sufficerent et superabundarent."},{"number":8,"verse":"Feceruntque omnes corde sapientes ad explendum opus tabernaculi, cortinas decem de bysso retorta, et hyacintho, et purpura, coccoque bis tincto, opere vario, et arte polymita :"},{"number":9,"verse":"quarum una habebat in longitudine viginti octo cubitos, et in latitudine quatuor ; una mensura erat omnium cortinarum."},{"number":10,"verse":"Conjunxitque cortinas quinque, alteram alteri, et alias quinque sibi invicem copulavit."},{"number":11,"verse":"Fecit et ansas hyacinthinas in ora cortinæ unius ex utroque latere, et in ora cortinæ alterius similiter,"},{"number":12,"verse":"ut contra se invicem venirent ansæ, et mutuo jungerentur."},{"number":13,"verse":"Unde et quinquaginta fudit circulos aureos, qui morderent cortinarum ansas, et fieret unum tabernaculum."},{"number":14,"verse":"Fecit et saga undecim de pilis caprarum ad operiendum tectum tabernaculi :"},{"number":15,"verse":"unum sagum in longitudine habebat cubitos triginta, et in latitudine cubitos quatuor : unius mensuræ erant omnia saga :"},{"number":16,"verse":"quorum quinque junxit seorsum, et sex alia separatim."},{"number":17,"verse":"Fecitque ansas quinquaginta in ora sagi unius, et quinquaginta in ora sagi alterius, ut sibi invicem jungerentur."},{"number":18,"verse":"Et fibulas æneas quinquaginta, quibus necteretur tectum, ut unum pallium ex omnibus sagis fieret."},{"number":19,"verse":"Fecit et opertorium tabernaculi de pellibus arietum rubricatis : aliudque desuper velamentum de pellibus janthinis."},{"number":20,"verse":"Fecit et tabulas tabernaculi de lignis setim stantes."},{"number":21,"verse":"Decem cubitorum erat longitudo tabulæ unius : et unum ac semis cubitum latitudo retinebat."},{"number":22,"verse":"Binæ incastraturæ erant per singulas tabulas, ut altera alteri jungeretur. Sic fecit in omnibus tabernaculi tabulis."},{"number":23,"verse":"E quibus viginti ad plagam meridianam erant contra austrum,"},{"number":24,"verse":"cum quadraginta basibus argenteis. Duæ bases sub una tabula ponebantur ex utraque parte angulorum, ubi incastraturæ laterum in angulis terminantur."},{"number":25,"verse":"Ad plagam quoque tabernaculi, quæ respicit ad aquilonem, fecit viginti tabulas,"},{"number":26,"verse":"cum quadraginta basibus argenteis, duas bases per singulas tabulas."},{"number":27,"verse":"Contra occidentem vero, id est, ad eam partem tabernaculi quæ mare respicit, fecit sex tabulas,"},{"number":28,"verse":"et duas alias per singulos angulos tabernaculi retro :"},{"number":29,"verse":"quæ junctæ erant a deorsum usque sursum, et in unam compaginem pariter ferebantur. Ita fecit ex utraque parte per angulos :"},{"number":30,"verse":"ut octo essent simul tabulæ, et haberent bases argenteas sedecim, binas scilicet bases sub singulis tabulis."},{"number":31,"verse":"Fecit et vectes de lignis setim, quinque ad continendas tabulas unius lateris tabernaculi,"},{"number":32,"verse":"et quinque alios ad alterius lateris coaptandas tabulas : et extra hos, quinque alios vectes ad occidentalem plagam tabernaculi contra mare."},{"number":33,"verse":"Fecit quoque vectem alium, qui per medias tabulas ab angulo usque ad angulum perveniret."},{"number":34,"verse":"Ipsa autem tabulata deauravit, fusis basibus earum argenteis. Et circulos eorum fecit aureos, per quos vectes induci possent : quos et ipsos laminis aureis operuit."},{"number":35,"verse":"Fecit et velum de hyacintho, et purpura, vermiculo, ac bysso retorta, opere polymitario, varium atque distinctum :"},{"number":36,"verse":"et quatuor columnas de lignis setim, quas cum capitibus deauravit, fusis basibus earum argenteis."},{"number":37,"verse":"Fecit et tentorium in introitu tabernaculi ex hyacintho, purpura, vermiculo, byssoque retorta, opere plumarii :"},{"number":38,"verse":"et columnas quinque cum capitibus suis, quas operuit auro, basesque earum fudit æneas."}]}