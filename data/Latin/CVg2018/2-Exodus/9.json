{"bibleAbbr":"CVg2018","bookName":"Exodus","bookEnglishName":"Exodus","chapterNumber":9,"verses":[{"number":1,"verse":"Dixit autem Dominus ad Moysen : Ingredere ad Pharaonem, et loquere ad eum : Hæc dicit Dominus Deus Hebræorum : Dimitte populum meum ut sacrificet mihi."},{"number":2,"verse":"Quod si adhuc renuis, et retines eos,"},{"number":3,"verse":"ecce manus mea erit super agros tuos, et super equos, et asinos, et camelos, et boves, et oves, pestis valde gravis."},{"number":4,"verse":"Et faciet Dominus mirabile inter possessiones Israël et possessiones Ægyptiorum, ut nihil omnino pereat ex eis quæ pertinent ad filios Israël."},{"number":5,"verse":"Constituitque Dominus tempus, dicens : Cras faciet Dominus verbum istud in terra."},{"number":6,"verse":"Fecit ergo Dominus verbum hoc altera die : mortuaque sunt omnia animantia Ægyptiorum ; de animalibus vero filiorum Israël, nihil omnino periit."},{"number":7,"verse":"Et misit Pharao ad videndum : nec erat quidquam mortuum de his quæ possidebat Israël. Ingravatumque est cor Pharaonis, et non dimisit populum."},{"number":8,"verse":"Et dixit Dominus ad Moysen et Aaron : Tollite plenas manus cineris de camino, et spargat illum Moyses in cælum coram Pharaone."},{"number":9,"verse":"Sitque pulvis super omnem terram Ægypti : erunt enim in hominibus et jumentis ulcera, et vesicæ turgentes in universa terra Ægypti."},{"number":10,"verse":"Tuleruntque cinerem de camino, et steterunt coram Pharaone, et sparsit illum Moyses in cælum : factaque sunt ulcera vesicarum turgentium in hominibus et jumentis :"},{"number":11,"verse":"nec poterant malefici stare coram Moyse propter ulcera quæ in illis erant, et in omni terra Ægypti."},{"number":12,"verse":"Induravitque Dominus cor Pharaonis, et non audivit eos, sicut locutus est Dominus ad Moysen."},{"number":13,"verse":"Dixitque Dominus ad Moysen : Mane consurge, et sta coram Pharaone, et dices ad eum : Hæc dicit Dominus Deus Hebræorum : Dimitte populum meum ut sacrificet mihi."},{"number":14,"verse":"Quia in hac vice mittam omnes plagas meas super cor tuum, et super servos tuos, et super populum tuum : ut scias quod non sit similis mei in omni terra."},{"number":15,"verse":"Nunc enim extendens manum percutiam te, et populum tuum peste, peribisque de terra."},{"number":16,"verse":"Idcirco autem posui te, ut ostendam in te fortitudinem meam, et narretur nomen meum in omni terra."},{"number":17,"verse":"Adhuc retines populum meum, et non vis dimittere eum ?"},{"number":18,"verse":"En pluam cras hac ipsa hora grandinem multam nimis, qualis non fuit in Ægypto a die qua fundata est, usque in præsens tempus."},{"number":19,"verse":"Mitte ergo jam nunc, et congrega jumenta tua, et omnia quæ habes in agro : homines enim, et jumenta, et universa quæ inventa fuerint foris, nec congregata de agris, cecideritque super ea grando, morientur."},{"number":20,"verse":"Qui timuit verbum Domini de servis Pharaonis, facit confugere servos suos et jumenta in domos :"},{"number":21,"verse":"qui autem neglexit sermonem Domini, dimisit servos suos et jumenta in agris."},{"number":22,"verse":"Et dixit Dominus ad Moysen : Extende manum tuam in cælum, ut fiat grando in universa terra Ægypti super homines, et super jumenta, et super omnem herbam agri in terra Ægypti."},{"number":23,"verse":"Extenditque Moyses virgam in cælum, et Dominus dedit tonitrua, et grandinem, ac discurrentia fulgura super terram : pluitque Dominus grandinem super terram Ægypti."},{"number":24,"verse":"Et grando et ignis mista pariter ferebantur : tantæque fuit magnitudinis, quanta ante numquam apparuit in universa terra Ægypti ex quo gens illa condita est."},{"number":25,"verse":"Et percussit grando in omni terra Ægypti cuncta quæ fuerunt in agris, ab homine usque ad jumentum : cunctamque herbam agri percussit grando, et omne lignum regionis confregit."},{"number":26,"verse":"Tantum in terra Gessen, ubi erant filii Israël, grando non cecidit."},{"number":27,"verse":"Misitque Pharao, et vocavit Moysen et Aaron, dicens ad eos : Peccavi etiam nunc : Dominus justus ; ego et populus meus, impii."},{"number":28,"verse":"Orate Dominum ut desinant tonitrua Dei, et grando : ut dimittam vos, et nequaquam hic ultra maneatis."},{"number":29,"verse":"Ait Moyses : Cum egressus fuero de urbe, extendam palmas meas ad Dominum, et cessabunt tonitrua, et grando non erit, ut scias quia Domini est terra :"},{"number":30,"verse":"novi autem quod et tu et servi tui necdum timeatis Dominum Deum."},{"number":31,"verse":"Linum ergo et hordeum læsum est, eo quod hordeum esset virens, et linum jam folliculos germinaret :"},{"number":32,"verse":"triticum autem et far non sunt læsa, quia serotina erant."},{"number":33,"verse":"Egressusque Moyses a Pharaone ex urbe, tetendit manus ad Dominum : et cessaverunt tonitrua et grando, nec ultra stillavit pluvia super terram."},{"number":34,"verse":"Videns autem Pharao quod cessasset pluvia, et grando, et tonitrua, auxit peccatum :"},{"number":35,"verse":"et ingravatum est cor ejus, et servorum illius, et induratum nimis : nec dimisit filios Israël, sicut præceperat Dominus per manum Moysi."}]}