{"bibleAbbr":"CVg2018","bookName":"Exodus","bookEnglishName":"Exodus","chapterNumber":21,"verses":[{"number":1,"verse":"Hæc sunt judicia quæ propones eis."},{"number":2,"verse":"Si emeris servum hebræum, sex annis serviet tibi : in septimo egredietur liber gratis."},{"number":3,"verse":"Cum quali veste intraverit, cum tali exeat : si habens uxorem, et uxor egredietur simul."},{"number":4,"verse":"Sin autem dominus dederit illi uxorem, et pepererit filios et filias : mulier et liberi ejus erunt domini sui, ipse vero exibit cum vestitu suo."},{"number":5,"verse":"Quod si dixerit servus : Diligo dominum meum et uxorem ac liberos ; non egrediar liber :"},{"number":6,"verse":"offeret eum dominus diis, et applicabitur ad ostium et postes, perforabitque aurem ejus subula : et erit ei servus in sæculum."},{"number":7,"verse":"Si quis vendiderit filiam suam in famulam, non egredietur sicut ancillæ exire consueverunt."},{"number":8,"verse":"Si displicuerit oculis domini sui cui tradita fuerat, dimittet eam : populo autem alieno vendendi non habebit potestatem, si spreverit eam."},{"number":9,"verse":"Sin autem filio suo desponderit eam, juxta morem filiarum faciet illi."},{"number":10,"verse":"Quod si alteram ei acceperit, providebit puellæ nuptias, et vestimenta, et pretium pudicitiæ non negabit."},{"number":11,"verse":"Si tria ista non fecerit, egredietur gratis absque pecunia."},{"number":12,"verse":"Qui percusserit hominem volens occidere, morte moriatur."},{"number":13,"verse":"Qui autem non est insidiatus, sed Deus illum tradidit in manus ejus, constituam tibi locum in quem fugere debeat."},{"number":14,"verse":"Si quis per industriam occiderit proximum suum, et per insidias : ab altari meo evelles eum, ut moriatur."},{"number":15,"verse":"Qui percusserit patrem suum aut matrem, morte moriatur."},{"number":16,"verse":"Qui furatus fuerit hominem, et vendiderit eum, convictus noxæ, morte moriatur."},{"number":17,"verse":"Qui maledixerit patri suo, vel matri, morte moriatur."},{"number":18,"verse":"Si rixati fuerint viri, et percusserit alter proximum suum lapide vel pugno, et ille mortuus non fuerit, sed jacuerit in lectulo :"},{"number":19,"verse":"si surrexerit, et ambulaverit foris super baculum suum, innocens erit qui percusserit, ita tamen ut operas ejus et impensas in medicos restituat."},{"number":20,"verse":"Qui percusserit servum suum, vel ancillam virga, et mortui fuerint in manibus ejus, criminis reus erit."},{"number":21,"verse":"Sin autem uno die vel duobus supervixerit, non subjacebit pœnæ, quia pecunia illius est."},{"number":22,"verse":"Si rixati fuerint viri, et percusserit quis mulierem prægnantem, et abortivum quidem fecerit, sed ipsa vixerit : subjacebit damno quantum maritus mulieris expetierit, et arbitri judicaverint."},{"number":23,"verse":"Sin autem mors ejus fuerit subsecuta, reddet animam pro anima,"},{"number":24,"verse":"oculum pro oculo, dentem pro dente, manum pro manu, pedem pro pede,"},{"number":25,"verse":"adustionem pro adustione, vulnus pro vulnere, livorem pro livore."},{"number":26,"verse":"Si percusserit quispiam oculum servi sui aut ancillæ, et luscos eos fecerit, dimittet eos liberos pro oculo quem eruit."},{"number":27,"verse":"Dentem quoque si excusserit servo vel ancillæ suæ, similiter dimittet eos liberos."},{"number":28,"verse":"Si bos cornu percusserit virum aut mulierem, et mortui fuerint, lapidibus obruetur : et non comedentur carnes ejus, dominus quoque bovis innocens erit."},{"number":29,"verse":"Quod si bos cornupeta fuerit ab heri et nudiustertius, et contestati sunt dominum ejus, nec recluserit eum, occideritque virum aut mulierem : et bos lapidibus obruetur, et dominum ejus occident."},{"number":30,"verse":"Quod si pretium fuerit ei impositum, dabit pro anima sua quidquid fuerit postulatus."},{"number":31,"verse":"Filium quoque et filiam si cornu percusserit, simili sententiæ subjacebit."},{"number":32,"verse":"Si servum ancillamque invaserit, triginta siclos argenti domino dabit, bos vero lapidibus opprimetur."},{"number":33,"verse":"Si quis aperuerit cisternam, et foderit, et non operuerit eam, cecideritque bos aut asinus in eam,"},{"number":34,"verse":"reddet dominus cisternæ pretium jumentorum : quod autem mortuum est, ipsius erit."},{"number":35,"verse":"Si bos alienus bovem alterius vulneraverit, et ille mortuus fuerit : vendent bovem vivum, et divident pretium, cadaver autem mortui inter se dispertient."},{"number":36,"verse":"Sin autem sciebat quod bos cornupeta esset ab heri et nudiustertius, et non custodivit eum dominus suus : reddet bovem pro bove, et cadaver integrum accipiet."}]}