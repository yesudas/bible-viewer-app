{"bibleAbbr":"CVg2018","bookName":"Exodus","bookEnglishName":"Exodus","chapterNumber":30,"verses":[{"number":1,"verse":"Facies quoque altare ad adolendum thymiama, de lignis setim,"},{"number":2,"verse":"habens cubitum longitudinis, et alterum latitudinis, id est, quadrangulum, et duos cubitos in altitudine. Cornua ex ipso procedent."},{"number":3,"verse":"Vestiesque illud auro purissimo, tam craticulam ejus, quam parietes per circuitum, et cornua. Faciesque ei coronam aureolam per gyrum,"},{"number":4,"verse":"et duos annulos aureos sub corona per singula latera, ut mittantur in eos vectes, et altare portetur."},{"number":5,"verse":"Ipsos quoque vectes facies de lignis setim, et inaurabis."},{"number":6,"verse":"Ponesque altare contra velum, quod ante arcum pendet testimonii coram propitiatorio quo tegitur testimonium, ubi loquar tibi."},{"number":7,"verse":"Et adolebit incensum super eo Aaron, suave fragrans, mane. Quando componet lucernas, incendet illud :"},{"number":8,"verse":"et quando collocabit eas ad vesperum, uret thymiama sempiternum coram Domino in generationes vestras."},{"number":9,"verse":"Non offeretis super eo thymiama compositionis alterius, nec oblationem, et victimam, nec libabitis libamina."},{"number":10,"verse":"Et deprecabitur Aaron super cornua ejus semel per annum, in sanguine quod oblatum est pro peccato, et placabit super eo in generationibus vestris. Sanctum sanctorum erit Domino."},{"number":11,"verse":"Locutusque est Dominus ad Moysen, dicens :"},{"number":12,"verse":"Quando tuleris summam filiorum Israël juxta numerum, dabunt singuli pretium pro animabus suis Domino, et non erit plaga in eis, cum fuerint recensiti."},{"number":13,"verse":"Hoc autem dabit omnis qui transit ad nomen, dimidium sicli juxta mensuram templi (siclus viginti obolos habet) ; media pars sicli offeretur Domino."},{"number":14,"verse":"Qui habetur in numero, a viginti annis et supra, dabit pretium."},{"number":15,"verse":"Dives non addet ad medium sicli, et pauper nihil minuet."},{"number":16,"verse":"Susceptamque pecuniam, quæ collata est a filiis Israël, trades in usus tabernaculi testimonii, ut sit monimentum eorum coram Domino, et propitietur animabus eorum."},{"number":17,"verse":"Locutusque est Dominus ad Moysen, dicens :"},{"number":18,"verse":"Facies et labrum æneum cum basi sua ad lavandum : ponesque illud inter tabernaculum testimonii et altare. Et missa aqua,"},{"number":19,"verse":"lavabunt in ea Aaron et filii ejus manus suas ac pedes,"},{"number":20,"verse":"quando ingressuri sunt tabernaculum testimonii, et quando accessuri sunt ad altare, ut offerant in eo thymiama Domino,"},{"number":21,"verse":"ne forte moriantur ; legitimum sempiternum erit ipsi, et semini ejus per successiones."},{"number":22,"verse":"Locutusque est Dominus ad Moysen,"},{"number":23,"verse":"dicens : Sume tibi aromata, primæ myrrhæ et electæ quingentos siclos, et cinnamomi medium, id est, ducentos quinquaginta siclos, calami similiter ducentos quinquaginta,"},{"number":24,"verse":"casiæ autem quingentos siclos, in pondere sanctuarii, olei de olivetis mensuram hin :"},{"number":25,"verse":"faciesque unctionis oleum sanctum, unguentum compositum opere unguentarii,"},{"number":26,"verse":"et unges ex eo tabernaculum testimonii, et arcam testamenti,"},{"number":27,"verse":"mensamque cum vasis suis, et candelabrum, et utensilia ejus, altaria thymiamatis,"},{"number":28,"verse":"et holocausti, et universam supellectilem quæ ad cultum eorum pertinet."},{"number":29,"verse":"Sanctificabisque omnia, et erunt Sancta sanctorum ; qui tetigerit ea, sanctificabitur."},{"number":30,"verse":"Aaron et filios ejus unges, sanctificabisque eos, ut sacerdotio fungantur mihi."},{"number":31,"verse":"Filiis quoque Israël dices : Hoc oleum unctionis sanctum erit mihi in generationes vestras."},{"number":32,"verse":"Caro hominis non ungetur ex eo, et juxta compositionem ejus non facietis aliud, quia sanctificatum est, et sanctum erit vobis."},{"number":33,"verse":"Homo quicumque tale composuerit, et dederit ex eo alieno, exterminabitur de populo suo."},{"number":34,"verse":"Dixitque Dominus ad Moysen : Sume tibi aromata, stacten et onycha, galbanum boni odoris, et thus lucidissimum ; æqualis ponderis erunt omnia :"},{"number":35,"verse":"faciesque thymiama compositum opere unguentarii, mistum diligenter, et purum, et sanctificatione dignissimum."},{"number":36,"verse":"Cumque in tenuissimum pulverem universa contuderis, pones ex eo coram tabernaculo testimonii, in quo loco apparebo tibi. Sanctum sanctorum erit vobis thymiama."},{"number":37,"verse":"Talem compositionem non facietis in usus vestros, quia sanctum est Domino."},{"number":38,"verse":"Homo quicumque fecerit simile, ut odore illius perfruatur, peribit de populis suis."}]}