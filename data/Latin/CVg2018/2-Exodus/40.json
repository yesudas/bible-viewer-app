{"bibleAbbr":"CVg2018","bookName":"Exodus","bookEnglishName":"Exodus","chapterNumber":40,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Mense primo, prima die mensis, eriges tabernaculum testimonii,"},{"number":3,"verse":"et pones in eo arcam, dimittesque ante illam velum :"},{"number":4,"verse":"et illata mensa, pones super eam quæ rite præcepta sunt. Candelabrum stabit cum lucernis suis,"},{"number":5,"verse":"et altare aureum, in quo adoletur incensum, coram arca testimonii. Tentorium in introitu tabernaculi pones,"},{"number":6,"verse":"et ante illud altare holocausti :"},{"number":7,"verse":"labrum inter altare et tabernaculum, quod implebis aqua."},{"number":8,"verse":"Circumdabisque atrium tentoriis, et ingressum ejus."},{"number":9,"verse":"Et assumpto unctionis oleo unges tabernaculum cum vasis suis, ut sanctificentur :"},{"number":10,"verse":"altare holocausti et omnia vasa ejus,"},{"number":11,"verse":"labrum cum basi sua : omnia unctionis oleo consecrabis, ut sint Sancta sanctorum."},{"number":12,"verse":"Applicabisque Aaron et filios ejus ad fores tabernaculi testimonii, et lotos aqua"},{"number":13,"verse":"indues sanctis vestibus, ut ministrent mihi, et unctio eorum in sacerdotium sempiternum proficiat."},{"number":14,"verse":"Fecitque Moyses omnia quæ præceperat Dominus."},{"number":15,"verse":"Igitur mense primo anni secundi, prima die mensis, collocatum est tabernaculum."},{"number":16,"verse":"Erexitque Moyses illud, et posuit tabulas ac bases et vectes, statuitque columnas,"},{"number":17,"verse":"et expandit tectum super tabernaculum, imposito desuper operimento, sicut Dominus imperaverat."},{"number":18,"verse":"Posuit et testimonium in arca, subditis infra vectibus, et oraculum desuper."},{"number":19,"verse":"Cumque intulisset arcam in tabernaculum, appendit ante eam velum ut expleret Domini jussionem."},{"number":20,"verse":"Posuit et mensam in tabernaculo testimonii ad plagam septentrionalem extra velum,"},{"number":21,"verse":"ordinatis coram propositionis panibus, sicut præceperat Dominus Moysi."},{"number":22,"verse":"Posuit et candelabrum in tabernaculo testimonii e regione mensæ in parte australi,"},{"number":23,"verse":"locatis per ordinem lucernis, juxta præceptum Domini."},{"number":24,"verse":"Posuit et altare aureum sub tecto testimonii contra velum,"},{"number":25,"verse":"et adolevit super eo incensum aromatum, sicut jusserat Dominus Moysi."},{"number":26,"verse":"Posuit et tentorium in introitu tabernaculi testimonii,"},{"number":27,"verse":"et altare holocausti in vestibulo testimonii, offerens in eo holocaustum, et sacrificia, ut Dominus imperaverat."},{"number":28,"verse":"Labrum quoque statuit inter tabernaculum testimonii et altare, implens illud aqua."},{"number":29,"verse":"Laveruntque Moyses et Aaron ac filii ejus manus suas et pedes,"},{"number":30,"verse":"cum ingrederentur tectum fœderis, et accederent ad altare, sicut præceperat Dominus Moysi."},{"number":31,"verse":"Erexit et atrium per gyrum tabernaculi et altaris, ducto in introitu ejus tentorio. Postquam omnia perfecta sunt,"},{"number":32,"verse":"operuit nubes tabernaculum testimonii, et gloria Domini implevit illud."},{"number":33,"verse":"Nec poterat Moyses ingredi tectum fœderis, nube operiente omnia, et majestate Domini coruscante, quia cuncta nubes operuerat."},{"number":34,"verse":"Siquando nubes tabernaculum deserebat, proficiscebantur filii Israël per turmas suas :"},{"number":35,"verse":"si pendebat desuper, manebant in eodem loco."},{"number":36,"verse":"Nubes quippe Domini incubabat per diem tabernaculo, et ignis in nocte, videntibus cunctis populis Israël per cunctas mansiones suas."}]}