{"bibleAbbr":"CVg2018","bookName":"Exodus","bookEnglishName":"Exodus","chapterNumber":4,"verses":[{"number":1,"verse":"Respondens Moyses ait : Non credent mihi, neque audient vocem meam, sed dicent : Non apparuit tibi Dominus."},{"number":2,"verse":"Dixit ergo ad eum : Quid est quod tenes in manu tua ? Respondit : Virga."},{"number":3,"verse":"Dixitque Dominus : Projice eam in terram. Projecit, et versa est in colubrum, ita ut fugeret Moyses."},{"number":4,"verse":"Dixitque Dominus : Extende manum tuam, et apprehende caudam ejus. Extendit, et tenuit, versaque est in virgam."},{"number":5,"verse":"Ut credant, inquit, quod apparuerit tibi Dominus Deus patrum suorum, Deus Abraham, Deus Isaac et Deus Jacob."},{"number":6,"verse":"Dixitque Dominus rursum : Mitte manum tuam in sinum tuum. Quam cum misisset in sinum, protulit leprosam instar nivis."},{"number":7,"verse":"Retrahe, ait, manum tuam in sinum tuum. Retraxit, et protulit iterum, et erat similis carni reliquæ."},{"number":8,"verse":"Si non crediderint, inquit, tibi, neque audierint sermonem signi prioris, credent verbo signi sequentis."},{"number":9,"verse":"Quod si nec duobus quidem his signis crediderint, neque audierint vocem tuam : sume aquam fluminis, et effunde eam super aridam, et quidquid hauseris de fluvio, vertetur in sanguinem."},{"number":10,"verse":"Ait Moyses : Obsecro, Domine, non sum eloquens ab heri et nudiustertius : et ex quo locutus es ad servum tuum, impeditioris et tardioris linguæ sum."},{"number":11,"verse":"Dixit Dominus ad eum : Quis fecit os hominis ? aut quis fabricatus est mutum et surdum, videntem et cæcum ? nonne ego ?"},{"number":12,"verse":"Perge, igitur, et ego ero in ore tuo : doceboque te quid loquaris."},{"number":13,"verse":"At ille : Obsecro, inquit, Domine, mitte quem missurus es."},{"number":14,"verse":"Iratus Dominus in Moysen, ait : Aaron frater tuus Levites, scio quod eloquens sit : ecce ipse egreditur in occursum tuum, vidensque te lætabitur corde."},{"number":15,"verse":"Loquere ad eum, et pone verba mea in ore ejus : et ego ero in ore tuo, et in ore illius, et ostendam vobis quid agere debeatis."},{"number":16,"verse":"Ipse loquetur pro te ad populum, et erit os tuum : tu autem eris ei in his quæ ad Deum pertinent."},{"number":17,"verse":"Virgam quoque hanc sume in manu tua, in qua facturus es signa."},{"number":18,"verse":"Abiit Moyses, et reversus est ad Jethro socerum suum, dixitque ei : Vadam et revertar ad fratres meos in Ægyptum, ut videam si adhuc vivant. Cui ait Jethro : Vade in pace."},{"number":19,"verse":"Dixit ergo Dominus ad Moysen in Madian : Vade, et revertere in Ægyptum, mortui sunt enim omnes qui quærebant animam tuam."},{"number":20,"verse":"Tulit ergo Moyses uxorem suam, et filios suos, et imposuit eos super asinum : reversusque est in Ægyptum, portans virgam Dei in manu sua."},{"number":21,"verse":"Dixitque ei Dominus revertenti in Ægyptum : Vide ut omnia ostenta quæ posui in manu tua, facias coram Pharaone : ego indurabo cor ejus, et non dimittet populum."},{"number":22,"verse":"Dicesque ad eum : Hæc dicit Dominus : Filius meus primogenitus Israël."},{"number":23,"verse":"Dixi tibi : Dimitte filium meum ut serviat mihi ; et noluisti dimittere eum : ecce ego interficiam filium tuum primogenitum."},{"number":24,"verse":"Cumque esset in itinere, in diversorio occurrit ei Dominus, et volebat occidere eum."},{"number":25,"verse":"Tulit idcirco Sephora acutissimam petram, et circumcidit præputium filii sui, tetigitque pedes ejus, et ait : Sponsus sanguinum tu mihi es."},{"number":26,"verse":"Et dimisit eum postquam dixerat : Sponsus sanguinum ob circumcisionem."},{"number":27,"verse":"Dixit autem Dominus ad Aaron : Vade in occursum Moysi in desertum. Qui perrexit obviam ei in montem Dei, et osculatus est eum."},{"number":28,"verse":"Narravitque Moyses Aaron omnia verba Domini quibus miserat eum, et signa quæ mandaverat."},{"number":29,"verse":"Veneruntque simul, et congregaverunt cunctos seniores filiorum Israël."},{"number":30,"verse":"Locutusque est Aaron omnia verba quæ dixerat Dominus ad Moysen : et fecit signa coram populo,"},{"number":31,"verse":"et credidit populus. Audieruntque quod visitasset Dominus filios Israël, et respexisset afflictionem illorum : et proni adoraverunt."}]}