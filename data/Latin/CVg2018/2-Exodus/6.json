{"bibleAbbr":"CVg2018","bookName":"Exodus","bookEnglishName":"Exodus","chapterNumber":6,"verses":[{"number":1,"verse":"Dixitque Dominus ad Moysen : Nunc videbis quæ facturus sim Pharaoni : per manum enim fortem dimittet eos, et in manu robusta ejiciet illos de terra sua."},{"number":2,"verse":"Locutusque est Dominus ad Moysen dicens : Ego Dominus"},{"number":3,"verse":"qui apparui Abraham, Isaac et Jacob in Deo omnipotente : et nomen meum Adonai non indicavi eis."},{"number":4,"verse":"Pepigique fœdus cum eis, ut darem eis terram Chanaan, terram peregrinationis eorum, in qua fuerunt advenæ."},{"number":5,"verse":"Ego audivi gemitum filiorum Israël, quo Ægyptii oppresserunt eos : et recordatus sum pacti mei."},{"number":6,"verse":"Ideo dic filiis Israël : Ego Dominus qui educam vos de ergastulo Ægyptiorum, et eruam de servitute, ac redimam in brachio excelso et judiciis magnis."},{"number":7,"verse":"Et assumam vos mihi in populum, et ero vester Deus : et scietis quod ego sum Dominus Deus vester qui eduxerim vos de ergastulo Ægyptiorum,"},{"number":8,"verse":"et induxerim in terram, super quam levavi manum meam ut darem eam Abraham, Isaac et Jacob : daboque illam vobis possidendam. Ego Dominus."},{"number":9,"verse":"Narravit ergo Moyses omnia filiis Israël : qui non acquieverunt ei propter angustiam spiritus, et opus durissimum."},{"number":10,"verse":"Locutusque est Dominus ad Moysen, dicens :"},{"number":11,"verse":"Ingredere, et loquere ad Pharaonem regem Ægypti, ut dimittat filios Israël de terra sua."},{"number":12,"verse":"Respondit Moyses coram Domino : Ecce filii Israël non audiunt me : et quomodo audiet Pharao, præsertim cum incircumcisus sim labiis ?"},{"number":13,"verse":"Locutusque est Dominus ad Moysen et Aaron, et dedit mandatum ad filios Israël, et ad Pharaonem regem Ægypti ut educerent filios Israël de terra Ægypti."},{"number":14,"verse":"Isti sunt principes domorum per familias suas. Filii Ruben primogeniti Israëlis : Henoch et Phallu, Hesron et Charmi :"},{"number":15,"verse":"hæ cognationes Ruben. Filii Simeon : Jamuel, et Jamin, et Ahod, et Jachin, et Soar, et Saul filius Chananitidis : hæ progenies Simeon."},{"number":16,"verse":"Et hæc nomina filiorum Levi per cognationes suas : Gerson, et Caath, et Merari. Anni autem vitæ Levi fuerunt centum triginta septem."},{"number":17,"verse":"Filii Gerson : Lobni et Semei, per cognationes suas."},{"number":18,"verse":"Filii Caath : Amram, et Isaar, et Hebron, et Oziel ; anni quoque vitæ Caath, centum triginta tres."},{"number":19,"verse":"Filii Merari : Moholi et Musi : hæ cognationes Levi per familias suas."},{"number":20,"verse":"Accepit autem Amram uxorem Jochabed patruelem suam : quæ peperit ei Aaron et Moysen. Fueruntque anni vitæ Amram, centum triginta septem."},{"number":21,"verse":"Filii quoque Isaar : Core, et Nepheg, et Zechri."},{"number":22,"verse":"Filii quoque Oziel : Misaël, et Elisaphan, et Sethri."},{"number":23,"verse":"Accepit autem Aaron uxorem Elisabeth filiam Aminadab, sororem Nahason, quæ peperit ei Nadab, et Abiu, et Eleazar, et Ithamar."},{"number":24,"verse":"Filii quoque Core : Aser, et Elcana, et Abiasaph : hæ sunt cognationes Coritarum."},{"number":25,"verse":"At vero Eleazar filius Aaron accepit uxorem de filiabus Phutiel : quæ peperit ei Phinees. Hi sunt principes familiarum Leviticarum per cognationes suas."},{"number":26,"verse":"Iste est Aaron et Moyses, quibus præcepit Dominus ut educerent filios Israël de terra Ægypti per turmas suas."},{"number":27,"verse":"Hi sunt, qui loquuntur ad Pharaonem regem Ægypti, ut educant filios Israël de Ægypto : iste est Moyses et Aaron,"},{"number":28,"verse":"in die qua locutus est Dominus ad Moysen, in terra Ægypti."},{"number":29,"verse":"Et locutus est Dominus ad Moysen, dicens : Ego Dominus : loquere ad Pharaonem regem Ægypti, omnia quæ ego loquor tibi."},{"number":30,"verse":"Et ait Moyses coram Domino : En incircumcisus labiis sum, quomodo audiet me Pharao ?"}]}