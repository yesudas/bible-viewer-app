{"bibleAbbr":"CVg2018","bookName":"Exodus","bookEnglishName":"Exodus","chapterNumber":27,"verses":[{"number":1,"verse":"Facies et altare de lignis setim, quod habebit quinque cubitus in longitudine, et totidem in latitudine, id est, quadrum, et tres cubitos in altitudine."},{"number":2,"verse":"Cornua autem per quatuor angulos ex ipso erunt : et operies illud ære."},{"number":3,"verse":"Faciesque in usus ejus lebetes ad suscipiendos cineres, et forcipes atque fuscinulas, et ignium receptacula ; omnia vasa ex ære fabricabis."},{"number":4,"verse":"Craticulamque in modum retis æneam : per cujus quatuor angulos erunt quatuor annuli ænei."},{"number":5,"verse":"Quos pones subter arulam altaris : eritque craticula usque ad altaris medium."},{"number":6,"verse":"Facies et vectes altaris de lignis setim duos, quos operies laminis æneis :"},{"number":7,"verse":"et induces per circulos, eruntque ex utroque latere altaris ad portandum."},{"number":8,"verse":"Non solidum, sed inane et cavum intrinsecus facies illud, sicut tibi in monte monstratum est."},{"number":9,"verse":"Facies et atrium tabernaculi, in cujus australi plaga contra meridiem erunt tentoria de bysso retorta : centum cubitos unum latus tenebit in longitudine."},{"number":10,"verse":"Et columnas viginti cum basibus totidem æneis, quæ capita cum cælaturis suis habebunt argentea."},{"number":11,"verse":"Similiter et in latere aquilonis per longum erunt tentoria centum cubitorum, columnæ viginti, et bases æneæ ejusdem numeri, et capita earum cum cælaturis suis argentea."},{"number":12,"verse":"In latitudine vero atrii, quod respicit ad occidentem, erunt tentoria per quinquaginta cubitos, et columnæ decem, basesque totidem."},{"number":13,"verse":"In ea quoque atrii latitudine, quæ respicit ad orientem, quinquaginta cubiti erunt."},{"number":14,"verse":"In quibus quindecim cubitorum tentoria lateri uno deputabuntur, columnæque tres et bases totidem :"},{"number":15,"verse":"et in latere altero erunt tentoria cubitos obtinentia quindecim, columnæ tres, et bases totidem."},{"number":16,"verse":"In introitu vero atrii fiet tentorium cubitorum viginti ex hyacintho et purpura, coccoque bis tincto, et bysso retorta, opere plumarii : columnas habebit quatuor, cum basibus totidem."},{"number":17,"verse":"Omnes columnæ atrii per circuitum vestitæ erunt argenteis laminis, capitibus argenteis, et basibus æneis."},{"number":18,"verse":"In longitudine occupabit atrium cubitos centum, in latitudine quinquaginta, altitudo quinque cubitorum erit : fietque de bysso retorta, et habebit bases æneas."},{"number":19,"verse":"Cuncta vasa tabernaculi in omnes usus et cæremonias, tam paxillos ejus quam atrii, ex ære facies."},{"number":20,"verse":"Præcipe filiis Israël ut afferant tibi oleum de arboribus olivarum purissimum, piloque contusum, ut ardeat lucerna semper"},{"number":21,"verse":"in tabernaculo testimonii, extra velum quod oppansum est testimonio. Et collocabunt eam Aaron et filii ejus, ut usque mane luceat coram Domino. Perpetuus erit cultus per successiones eorum a filiis Israël."}]}