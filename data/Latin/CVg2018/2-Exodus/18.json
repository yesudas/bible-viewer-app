{"bibleAbbr":"CVg2018","bookName":"Exodus","bookEnglishName":"Exodus","chapterNumber":18,"verses":[{"number":1,"verse":"Cumque audisset Jethro, sacerdos Madian, cognatus Moysi, omnia quæ fecerat Deus Moysi, et Israëli populo suo, et quod eduxisset Dominus Israël de Ægypto,"},{"number":2,"verse":"tulit Sephoram uxorem Moysi quam remiserat,"},{"number":3,"verse":"et duos filios ejus : quorum unus vocabatur Gersam, dicente patre : Advena fui in terra aliena ;"},{"number":4,"verse":"alter vero Eliezer : Deus enim, ait, patris mei adjutor meus, et eruit me de gladio Pharaonis."},{"number":5,"verse":"Venit ergo Jethro cognatus Moysi, et filii ejus, et uxor ejus ad Moysen in desertum, ubi erat castrametatus juxta montem Dei."},{"number":6,"verse":"Et mandavit Moysi, dicens : Ego Jethro cognatus tuus venio ad te, et uxor tua, et duo filii cum ea."},{"number":7,"verse":"Qui egressus in occursum cognati sui, adoravit, et osculatus est eum : salutaveruntque se mutuo verbis pacificis. Cumque intrasset tabernaculum,"},{"number":8,"verse":"narravit Moyses cognato suo cuncta quæ fecerat Dominus Pharaoni et Ægyptiis propter Israël : universumque laborem, qui accidisset eis in itinere, et quod liberaverat eos Dominus."},{"number":9,"verse":"Lætatusque est Jethro super omnibus bonis, quæ fecerat Dominus Israëli, eo quod eruisset eum de manu Ægyptiorum."},{"number":10,"verse":"Et ait : Benedictus Dominus, qui liberavit vos de manu Ægyptiorum, et de manu Pharaonis ; qui eruit populum suum de manu Ægypti."},{"number":11,"verse":"Nunc cognovi, quia magnus Dominus super omnes deos : eo quod superbe egerint contra illos."},{"number":12,"verse":"Obtulit ergo Jethro cognatus Moysi holocausta et hostias Deo : veneruntque Aaron et omnes seniores Israël, ut comederent panem cum eo coram Deo."},{"number":13,"verse":"Altera autem die sedit Moyses ut judicaret populum, qui assistebat Moysi a mane usque ad vesperam."},{"number":14,"verse":"Quod cum vidisset cognatus ejus, omnia scilicet quæ agebat in populo, ait : Quid est hoc quod facis in plebe ? cur solus sedes, et omnis populus præstolatur de mane usque ad vesperam ?"},{"number":15,"verse":"Cui respondit Moyses : Venit ad me populus quærens sententiam Dei :"},{"number":16,"verse":"cumque acciderit eis aliqua disceptatio, veniunt ad me ut judicem inter eos, et ostendam præcepta Dei, et leges ejus."},{"number":17,"verse":"At ille : Non bonam, inquit, rem facis."},{"number":18,"verse":"Stulto labore consumeris et tu, et populus iste qui tecum est : ultra vires tuas est negotium ; solus illud non poteris sustinere."},{"number":19,"verse":"Sed audi verba mea atque consilia, et erit Deus tecum. Esto tu populo in his quæ ad Deum pertinent, ut referas quæ dicuntur ad eum :"},{"number":20,"verse":"ostendasque populo cæremonias et ritum colendi, viamque per quam ingredi debeant, et opus quod facere debeant."},{"number":21,"verse":"Provide autem de omni plebe viros potentes, et timentes Deum, in quibus sit veritas, et qui oderint avaritiam, et constitue ex eis tribunos, et centuriones, et quinquagenarios, et decanos,"},{"number":22,"verse":"qui judicent populum omni tempore : quidquid autem majus fuerit, referant ad te, et ipsi minora tantummodo judicent : leviusque sit tibi, partito in alios onere."},{"number":23,"verse":"Si hoc feceris, implebis imperium Dei, et præcepta ejus poteris sustentare : et omnis hic populus revertetur ad loca sua cum pace."},{"number":24,"verse":"Quibus auditis, Moyses fecit omnia quæ ille suggesserat."},{"number":25,"verse":"Et electis viris strenuis de cuncto Israël, constituit eos principes populi, tribunos, et centuriones, et quinquagenarios, et decanos."},{"number":26,"verse":"Qui judicabant plebem omni tempore : quidquid autem gravius erat, referebant ad eum, faciliora tantummodo judicantes."},{"number":27,"verse":"Dimisitque cognatum suum : qui reversus abiit in terram suam."}]}