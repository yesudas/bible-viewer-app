{"bibleAbbr":"CVg2018","bookName":"Exodus","bookEnglishName":"Exodus","chapterNumber":15,"verses":[{"number":1,"verse":"Tunc cecinit Moyses et filii Israël carmen hoc Domino, et dixerunt : Cantemus Domino : gloriose enim magnificatus est, equum et ascensorem dejecit in mare."},{"number":2,"verse":"Fortitudo mea, et laus mea Dominus, et factus est mihi in salutem : iste Deus meus, et glorificabo eum : Deus patris mei, et exaltabo eum."},{"number":3,"verse":"Dominus quasi vir pugnator, Omnipotens nomen ejus,"},{"number":4,"verse":"currus Pharaonis et exercitum ejus projecit in mare : electi principes ejus submersi sunt in mari Rubro."},{"number":5,"verse":"Abyssi operuerunt eos ; descenderunt in profundum quasi lapis."},{"number":6,"verse":"Dextera tua, Domine, magnificata est in fortitudine : dextera tua, Domine, percussit inimicum."},{"number":7,"verse":"Et in multitudine gloriæ tuæ deposuisti adversarios tuos : misisti iram tuam, quæ devoravit eos sicut stipulam."},{"number":8,"verse":"Et in spiritu furoris tui congregatæ sunt aquæ : stetit unda fluens, congregata sunt abyssi in medio mari."},{"number":9,"verse":"Dixit inimicus : Persequar et comprehendam, dividam spolia, implebitur anima mea : evaginabo gladium meum, interficiet eos manus mea."},{"number":10,"verse":"Flavit spiritus tuus, et operuit eos mare : submersi sunt quasi plumbum in aquis vehementibus."},{"number":11,"verse":"Quis similis tui in fortibus, Domine ? quis similis tui, magnificus in sanctitate, terribilis atque laudabilis, faciens mirabilia ?"},{"number":12,"verse":"Extendisti manum tuam, et devoravit eos terra."},{"number":13,"verse":"Dux fuisti in misericordia tua populo quem redemisti : et portasti eum in fortitudine tua, ad habitaculum sanctum tuum."},{"number":14,"verse":"Ascenderunt populi, et irati sunt : dolores obtinuerunt habitatores Philisthiim."},{"number":15,"verse":"Tunc conturbati sunt principes Edom, robustos Moab obtinuit tremor : obriguerunt omnes habitatores Chanaan."},{"number":16,"verse":"Irruat super eos formido et pavor, in magnitudine brachii tui : fiant immobiles quasi lapis, donec pertranseat populus tuus, Domine, donec pertranseat populus tuus iste, quem possedisti."},{"number":17,"verse":"Introduces eos, et plantabis in monte hæreditatis tuæ, firmissimo habitaculo tuo quod operatus es, Domine : sanctuarium tuum, Domine, quod firmaverunt manus tuæ."},{"number":18,"verse":"Dominus regnabit in æternum et ultra."},{"number":19,"verse":"Ingressus est enim eques Pharao cum curribus et equitibus ejus in mare : et reduxit super eos Dominus aquas maris : filii autem Israël ambulaverunt per siccum in medio ejus."},{"number":20,"verse":"Sumpsit ergo Maria prophetissa, soror Aaron, tympanum in manu sua : egressæque sunt omnes mulieres post eam cum tympanis et choris,"},{"number":21,"verse":"quibus præcinebat, dicens : Cantemus Domino, gloriose enim magnificatus est : equum et ascensorem ejus dejecit in mare."},{"number":22,"verse":"Tulit autem Moyses Israël de mari Rubro, et egressi sunt in desertum Sur : ambulaveruntque tribus diebus per solitudinem, et non inveniebant aquam."},{"number":23,"verse":"Et venerunt in Mara, nec poterant bibere aquas de Mara, eo quod essent amaræ : unde et congruum loco nomen imposuit, vocans illum Mara, id est, amaritudinem."},{"number":24,"verse":"Et murmuravit populus contra Moysen, dicens : Quid bibemus ?"},{"number":25,"verse":"At ille clamavit ad Dominum, qui ostendit ei lignum : quod cum misisset in aquas, in dulcedinem versæ sunt : ibi constituit ei præcepta, atque judicia, et ibi tentavit eum,"},{"number":26,"verse":"dicens : Si audieris vocem Domini Dei tui, et quod rectum est coram eo feceris, et obedieris mandatis ejus, custodierisque omnia præcepta illius, cunctum languorem, quem posui in Ægypto, non inducam super te : ego enim Dominus sanator tuus."},{"number":27,"verse":"Venerunt autem in Elim filii Israël, ubi erant duodecim fontes aquarum, et septuaginta palmæ : et castrametati sunt juxta aquas."}]}