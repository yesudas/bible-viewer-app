{"bibleAbbr":"CVg2018","bookName":"Exodus","bookEnglishName":"Exodus","chapterNumber":26,"verses":[{"number":1,"verse":"Tabernaculum vero ita facies : decem cortinas de bysso retorta, et hyacintho, ac purpura, coccoque bis tincto, variatas opere plumario facies."},{"number":2,"verse":"Longitudo cortinæ unius habebit viginti octo cubitos : latitudo, quatuor cubitorum erit. Unius mensuræ fient universa tentoria."},{"number":3,"verse":"Quinque cortinæ sibi jungentur mutuo, et aliæ quinque nexu simili cohærebunt."},{"number":4,"verse":"Ansulas hyacinthinas in lateribus ac summitatibus facies cortinarum, ut possint invicem copulari."},{"number":5,"verse":"Quinquagenas ansulas cortina habebit in utraque parte, ita insertas ut ansa contra ansam veniat, et altera alteri possit aptari."},{"number":6,"verse":"Facies et quinquaginta circulos aureos quibus cortinarum vela jungenda sunt, ut unum tabernaculum fiat."},{"number":7,"verse":"Facies et saga cilicina undecim, ad operiendum tectum tabernaculi."},{"number":8,"verse":"Longitudo sagi unius habebit triginta cubitos, et latitudo, quatuor : æqua erit mensura sagorum omnium."},{"number":9,"verse":"E quibus quinque junges seorsum, et sex sibi mutuo copulabis, ita ut sextum sagum in fronte tecti duplices."},{"number":10,"verse":"Facies et quinquaginta ansas in ora sagi unius, ut conjungi cum altero queat, et quinquaginta ansas in ora sagi alterius, ut cum altero copuletur."},{"number":11,"verse":"Facies et quinquaginta fibulas æneas quibus jungantur ansæ, ut unum ex omnibus operimentum fiat."},{"number":12,"verse":"Quod autem superfuerit in sagis quæ parantur tecto, id est unum sagum quod amplius est, ex medietate ejus operies posteriora tabernaculi."},{"number":13,"verse":"Et cubitus ex una parte pendebit, et alter ex altera qui plus est in sagorum longitudine, utrumque latus tabernaculi protegens."},{"number":14,"verse":"Facies et operimentum aliud tecto de pellibus arietum rubricatis : et super hoc rursum aliud operimentum de janthinis pellibus."},{"number":15,"verse":"Facies et tabulas stantes tabernaculi de lignis setim,"},{"number":16,"verse":"quæ singulæ denos cubitos in longitudine habeant, et in latitudine singulos ac semissem."},{"number":17,"verse":"In lateribus tabulæ, duæ incastraturæ fient, quibus tabula alteri tabulæ connectatur : atque in hunc modum cunctæ tabulæ parabuntur."},{"number":18,"verse":"Quarum viginti erunt in latere meridiano quod vergit ad austrum."},{"number":19,"verse":"Quibus quadraginta bases argenteas fundes, ut binæ bases singulis tabulis per duos angulos subjiciantur."},{"number":20,"verse":"In latere quoque secundo tabernaculi quod vergit ad aquilonem, viginti tabulæ erunt,"},{"number":21,"verse":"quadraginta habentes bases argenteas, binæ bases singulis tabulis supponentur."},{"number":22,"verse":"Ad occidentalem vero plagam tabernaculi facies sex tabulas,"},{"number":23,"verse":"et rursum alias duas quæ in angulis erigantur post tergum tabernaculi."},{"number":24,"verse":"Eruntque conjunctæ a deorsum usque sursum, et una omnes compago retinebit. Duabus quoque tabulis quæ in angulis ponendæ sunt, similis junctura servabitur."},{"number":25,"verse":"Et erunt simul tabulæ octo, bases earum argenteæ sedecim, duabus basibus per unam tabulam supputatis."},{"number":26,"verse":"Facies et vectes de lignis setim quinque ad continendas tabulas in uno latere tabernaculi,"},{"number":27,"verse":"et quinque alios in altero, et ejusdem numeri ad occidentalem plagam :"},{"number":28,"verse":"qui mittentur per medias tabulas a summo usque ad summum."},{"number":29,"verse":"Ipsas quoque tabulas deaurabis, et fundes in eis annulos aureos per quos vectes tabulata contineant : quos operies laminis aureis."},{"number":30,"verse":"Et eriges tabernaculum juxta exemplar quod tibi in monte monstratum est."},{"number":31,"verse":"Facies et velum de hyacintho, et purpura, coccoque bis tincto, et bysso retorta, opere plumario et pulchra varietate contextum :"},{"number":32,"verse":"quod appendes ante quatuor columnas de lignis setim, quæ ipsæ quidem deauratæ erunt, et habebunt capita aurea, sed bases argenteas."},{"number":33,"verse":"Inseretur autem velum per circulos, intra quod pones arcam testimonii, quo et sanctuarium, et sanctuarii sanctuaria dividentur."},{"number":34,"verse":"Pones et propitiatorium super arcam testimonii in Sancto sanctorum,"},{"number":35,"verse":"mensamque extra velum, et contra mensam candelabrum in latere tabernaculi meridiano : mensa enim stabit in parte aquilonis."},{"number":36,"verse":"Facies et tentorium in introitu tabernaculi de hyacintho, et purpura, coccoque bis tincto, et bysso retorta, opere plumarii."},{"number":37,"verse":"Et quinque columnas deaurabis lignorum setim, ante quas ducetur tentorium : quarum erunt capita aurea, et bases æneæ."}]}