{"bibleAbbr":"CVg2018","bookName":"Exodus","bookEnglishName":"Exodus","chapterNumber":39,"verses":[{"number":1,"verse":"De hyacintho vero et purpura, vermiculo ac bysso, fecit vestes, quibus indueretur Aaron quando ministrabat in sanctis, sicut præcepit Dominus Moysi."},{"number":2,"verse":"Fecit igitur superhumerale de auro, hyacintho, et purpura, coccoque bis tincto, et bysso retorta,"},{"number":3,"verse":"opere polymitario : inciditque bracteas aureas, et extenuavit in fila, ut possent torqueri cum priorum colorum subtegmine,"},{"number":4,"verse":"duasque oras sibi invicem copulatas in utroque latere summitatum,"},{"number":5,"verse":"et balteum ex eisdem coloribus, sicut præceperat Dominus Moysi."},{"number":6,"verse":"Paravit et duos lapides onychinos, astrictos et inclusos auro, et sculptos arte gemmaria nominibus filiorum Israël :"},{"number":7,"verse":"posuitque eos in lateribus superhumeralis in monimentum filiorum Israël, sicut præceperat Dominus Moysi."},{"number":8,"verse":"Fecit et rationale opere polymito juxta opus superhumeralis, ex auro, hyacintho, purpura, coccoque bis tincto, et bysso retorta :"},{"number":9,"verse":"quadrangulum, duplex, mensuræ palmi."},{"number":10,"verse":"Et posuit in eo gemmarum ordines quatuor. In primo versu erat sardius, topazius, smaragdus."},{"number":11,"verse":"In secundo, carbunculus, sapphirus, et jaspis."},{"number":12,"verse":"In tertio, ligurius, achates, et amethystus."},{"number":13,"verse":"In quarto, chrysolithus, onychinus, et beryllus, circumdati et inclusi auro per ordines suos."},{"number":14,"verse":"Ipsique lapides duodecim sculpti erant nominibus duodecim tribuum Israël, singuli per nomina singulorum."},{"number":15,"verse":"Fecerunt in rationali et catenulas sibi invicem cohærentes, de auro purissimo :"},{"number":16,"verse":"et duos uncinos, totidemque annulos aureos. Porro annulos posuerunt in utroque latere rationalis,"},{"number":17,"verse":"e quibus penderent duæ catenæ aureæ, quas inseruerunt uncinis, qui in superhumeralis angulis eminebant."},{"number":18,"verse":"Hæc et ante et retro ita conveniebant sibi, ut superhumerale et rationale mutuo necterentur,"},{"number":19,"verse":"stricta ad balteum et annulis fortius copulata, quos jungebat vitta hyacinthina, ne laxa fluerent, et a se invicem moverentur, sicut præcepit Dominus Moysi."},{"number":20,"verse":"Feceruntque quoque tunicam superhumeralis totam hyacinthinam,"},{"number":21,"verse":"et capitium in superiori parte contra medium, oramque per gyrum capitii textilem :"},{"number":22,"verse":"deorsum autem ad pedes mala punica ex hyacintho, purpura, vermiculo, ac bysso retorta :"},{"number":23,"verse":"et tintinnabula de auro purissimo, quæ posuerunt inter malogranata, in extrema parte tunicæ per gyrum :"},{"number":24,"verse":"tintinnabulum autem aureum, et malum punicum, quibus ornatus incedebat pontifex quando ministerio fungebatur, sicut præceperat Dominus Moysi."},{"number":25,"verse":"Fecerunt et tunicas byssinas opere textili Aaron et filiis ejus :"},{"number":26,"verse":"et mitras cum coronulis suis ex bysso :"},{"number":27,"verse":"feminalia quoque linea, byssina :"},{"number":28,"verse":"cingulum vero de bysso retorta, hyacintho, purpura, ac vermiculo bis tincto, arte plumaria, sicut præceperat Dominus Moysi."},{"number":29,"verse":"Fecerunt et laminam sacræ venerationis de auro purissimo, scripseruntque in ea opere gemmario, Sanctum Domini :"},{"number":30,"verse":"et strinxerunt eam cum mitra vitta hyacinthina, sicut præceperat Dominus Moysi."},{"number":31,"verse":"Perfectum est igitur omne opus tabernaculi et tecti testimonii : feceruntque filii Israël cuncta quæ præceperat Dominus Moysi."},{"number":32,"verse":"Et obtulerunt tabernaculum et tectum et universam supellectilem, annulos, tabulas, vectes, columnas ac bases,"},{"number":33,"verse":"opertorium de pellibus arietum rubricatis, et aliud operimentum de janthinis pellibus,"},{"number":34,"verse":"velum ; arcam, vectes, propitiatorium,"},{"number":35,"verse":"mensam cum vasis suis et propositionis panibus ;"},{"number":36,"verse":"candelabrum, lucernas, et utensilia earum cum oleo ;"},{"number":37,"verse":"altare aureum, et unguentum, et thymiama ex aromatibus,"},{"number":38,"verse":"et tentorium in introitu tabernaculi ;"},{"number":39,"verse":"altare æneum, retiaculum, vectes, et vasa ejus omnia ; labrum cum basi sua ; tentoria atrii, et columnas cum basibus suis ;"},{"number":40,"verse":"tentorium in introitu atrii, funiculosque illius et paxillos. Nihil ex vasis defuit, quæ in ministerium tabernaculi, et in tectum fœderis jussa sunt fieri."},{"number":41,"verse":"Vestes quoque, quibus sacerdotes utuntur in sanctuario, Aaron scilicet et filii ejus,"},{"number":42,"verse":"obtulerunt filii Israël, sicut præceperat Dominus."},{"number":43,"verse":"Quæ postquam Moyses cuncta vidit completa, benedixit eis."}]}