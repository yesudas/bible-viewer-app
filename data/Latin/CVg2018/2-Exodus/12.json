{"bibleAbbr":"CVg2018","bookName":"Exodus","bookEnglishName":"Exodus","chapterNumber":12,"verses":[{"number":1,"verse":"Dixit quoque Dominus ad Moysen et Aaron in terra Ægypti :"},{"number":2,"verse":"Mensis iste, vobis principium mensium : primus erit in mensibus anni."},{"number":3,"verse":"Loquimini ad universum cœtum filiorum Israël, et dicite eis : Decima die mensis hujus tollat unusquisque agnum per familias et domos suas."},{"number":4,"verse":"Sin autem minor est numerus ut sufficere possit ad vescendum agnum, assumet vicinum suum qui junctus est domui suæ, juxta numerum animarum quæ sufficere possunt ad esum agni."},{"number":5,"verse":"Erit autem agnus absque macula, masculus, anniculus : juxta quem ritum tolletis et hædum."},{"number":6,"verse":"Et servabitis eum usque ad quartamdecimam diem mensis hujus : immolabitque eum universa multitudo filiorum Israël ad vesperam."},{"number":7,"verse":"Et sument de sanguine ejus, ac ponent super utrumque postem, et in superliminaribus domorum, in quibus comedent illum."},{"number":8,"verse":"Et edent carnes nocte illa assas igni, et azymos panes cum lactucis agrestibus."},{"number":9,"verse":"Non comedetis ex eo crudum quid, nec coctum aqua, sed tantum assum igni : caput cum pedibus ejus et intestinis vorabitis."},{"number":10,"verse":"Nec remanebit quidquam ex eo usque mane ; si quid residuum fuerit, igne comburetis."},{"number":11,"verse":"Sic autem comedetis illum : renes vestros accingetis, et calceamenta habebitis in pedibus, tenentes baculos in manibus, et comedetis festinanter : est enim Phase (id est, transitus) Domini."},{"number":12,"verse":"Et transibo per terram Ægypti nocte illa, percutiamque omne primogenitum in terra Ægypti ab homine usque ad pecus : et in cunctis diis Ægypti faciam judicia. Ego Dominus."},{"number":13,"verse":"Erit autem sanguis vobis in signum in ædibus in quibus eritis : et videbo sanguinem, et transibo vos : nec erit in vobis plaga disperdens quando percussero terram Ægypti."},{"number":14,"verse":"Habebitis autem hunc diem in monumentum : et celebrabitis eam solemnem Domino in generationibus vestris cultu sempiterno."},{"number":15,"verse":"Septem diebus azyma comedetis : in die primo non erit fermentum in domibus vestris : quicumque comederit fermentatum, peribit anima illa de Israël, a primo die usque ad diem septimum."},{"number":16,"verse":"Dies prima erit sancta atque solemnis, et dies septima eadem festivitate venerabilis : nihil operis facietis in eis, exceptis his, quæ ad vescendum pertinent."},{"number":17,"verse":"Et observabitis azyma : in eadem enim ipsa die educam exercitum vestrum de terra Ægypti, et custodietis diem istum in generationes vestras ritu perpetuo."},{"number":18,"verse":"Primo mense, quartadecima die mensis ad vesperam, comedetis azyma usque ad diem vigesimam primam ejusdem mensis ad vesperam."},{"number":19,"verse":"Septem diebus fermentum non invenietur in domibus vestris : qui comederit fermentatum, peribit anima ejus de cœtu Israël, tam de advenis quam de indigenis terræ."},{"number":20,"verse":"Omne fermentatum non comedetis : in cunctis habitaculis vestris edetis azyma."},{"number":21,"verse":"Vocavit autem Moyses omnes seniores filiorum Israël, et dixit ad eos : Ite tollentes animal per familias vestras, et immolate Phase."},{"number":22,"verse":"Fasciculumque hyssopi tingite in sanguine qui est in limine, et aspergite ex eo superliminare, et utrumque postem : nullus vestrum egrediatur ostium domus suæ usque mane."},{"number":23,"verse":"Transibit enim Dominus percutiens Ægyptios : cumque viderit sanguinem in superliminari, et in utroque poste, transcendet ostium domus, et non sinet percussorem ingredi domos vestras et lædere."},{"number":24,"verse":"Custodi verbum istud legitimum tibi et filiis tuis usque in æternum."},{"number":25,"verse":"Cumque introieritis terram, quam Dominus daturus est vobis ut pollicitus est, observabitis cæremonias istas."},{"number":26,"verse":"Et cum dixerint vobis filii vestri : Quæ est ista religio ?"},{"number":27,"verse":"Dicetis eis : Victima transitus Domini est, quando transivit super domos filiorum Israël in Ægypto, percutiens Ægyptios, et domos nostras liberans. Incurvatusque populus adoravit."},{"number":28,"verse":"Et egressi filii Israël fecerunt sicut præceperat Dominus Moysi et Aaron."},{"number":29,"verse":"Factum est autem in noctis medio, percussit Dominus omne primogenitum in terra Ægypti, a primogenito Pharaonis, qui in solio ejus sedebat, usque ad primogenitum captivæ quæ erat in carcere, et omne primogenitum jumentorum."},{"number":30,"verse":"Surrexitque Pharao nocte, et omnes servi ejus, cunctaque Ægyptus : et ortus est clamor magnus in Ægypto : neque enim erat domus in qua non jaceret mortuus."},{"number":31,"verse":"Vocatisque Pharao Moyse et Aaron nocte, ait : Surgite et egredimini a populo meo, vos et filii Israël : ite, immolate Domino sicut dicitis."},{"number":32,"verse":"Oves vestras et armenta assumite ut petieratis, et abeuntes benedicite mihi."},{"number":33,"verse":"Urgebantque Ægyptii populum de terra exire velociter, dicentes : Omnes moriemur."},{"number":34,"verse":"Tulit igitur populus conspersam farinam antequam fermentaretur : et ligans in palliis, posuit super humeros suos."},{"number":35,"verse":"Feceruntque filii Israël sicut præceperat Moyses : et petierunt ab Ægyptiis vasa argentea et aurea, vestemque plurimam."},{"number":36,"verse":"Dominus autem dedit gratiam populo coram Ægyptiis ut commodarent eis : et spoliaverunt Ægyptios."},{"number":37,"verse":"Profectique sunt filii Israël de Ramesse in Socoth, sexcenta fere millia peditum virorum, absque parvulis."},{"number":38,"verse":"Sed et vulgus promiscuum innumerabile ascendit cum eis, oves et armenta et animantia diversi generis multa nimis."},{"number":39,"verse":"Coxeruntque farinam, quam dudum de Ægypto conspersam tulerant : et fecerunt subcinericios panes azymos : neque enim poterant fermentari, cogentibus exire Ægyptiis, et nullam facere sinentibus moram : nec pulmenti quidquam occurrerat præparare."},{"number":40,"verse":"Habitatio autem filiorum Israël qua manserunt in Ægypto, fuit quadringentorum triginta annorum."},{"number":41,"verse":"Quibus expletis, eadem die egressus est omnis exercitus Domini de terra Ægypti."},{"number":42,"verse":"Nox ista est observabilis Domini, quando eduxit eos de terra Ægypti : hanc observare debent omnes filii Israël in generationibus suis."},{"number":43,"verse":"Dixitque Dominus ad Moysen et Aaron : Hæc est religio Phase : omnis alienigena non comedet ex eo."},{"number":44,"verse":"Omnis autem servus emptitius circumcidetur, et sic comedet."},{"number":45,"verse":"Advena et mercenarius non edent ex eo."},{"number":46,"verse":"In una domo comedetur, nec efferetis de carnibus ejus foras, nec os illius confringetis."},{"number":47,"verse":"Omnis cœtus filiorum Israël faciet illud."},{"number":48,"verse":"Quod si quis peregrinorum in vestram voluerit transire coloniam, et facere Phase Domini, circumcidetur prius omne masculinum ejus, et tunc rite celebrabit : eritque sicut indigena terræ : si quis autem circumcisus non fuerit, non vescetur ex eo."},{"number":49,"verse":"Eadem lex erit indigenæ et colono qui peregrinatur apud vos."},{"number":50,"verse":"Feceruntque omnes filii Israël sicut præceperat Dominus Moysi et Aaron."},{"number":51,"verse":"Et eadem die eduxit Dominus filios Israël de terra Ægypti per turmas suas."}]}