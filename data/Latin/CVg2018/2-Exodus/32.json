{"bibleAbbr":"CVg2018","bookName":"Exodus","bookEnglishName":"Exodus","chapterNumber":32,"verses":[{"number":1,"verse":"Videns autem populus quod moram faceret descendendi de monte Moyses, congregatus adversus Aaron, dixit : Surge, fac nobis deos, qui nos præcedant : Moysi enim huic viro, qui nos eduxit de terra Ægypti, ignoramus quid acciderit."},{"number":2,"verse":"Dixitque ad eos Aaron : Tollite inaures aureas de uxorum, filiorumque et filiarum vestrarum auribus, et afferte ad me."},{"number":3,"verse":"Fecitque populus quæ jusserat, deferens inaures ad Aaron."},{"number":4,"verse":"Quas cum ille accepisset, formavit opere fusorio, et fecit ex eis vitulum conflatilem : dixeruntque : Hi sunt dii tui Israël, qui te eduxerunt de terra Ægypti."},{"number":5,"verse":"Quod cum vidisset Aaron, ædificavit altare coram eo, et præconis voce clamavit dicens : Cras solemnitas Domini est."},{"number":6,"verse":"Surgentesque mane, obtulerunt holocausta, et hostias pacificas, et sedit populus manducare, et bibere, et surrexerunt ludere."},{"number":7,"verse":"Locutus est autem Dominus ad Moysen, dicens : Vade, descende : peccavit populus tuus, quem eduxisti de terra Ægypti."},{"number":8,"verse":"Recesserunt cito de via, quam ostendisti eis : feceruntque sibi vitulum conflatilem, et adoraverunt, atque immolantes ei hostias, dixerunt : Isti sunt dii tui Israël, qui te eduxerunt de terra Ægypti."},{"number":9,"verse":"Rursumque ait Dominus ad Moysen : Cerno quod populus iste duræ cervicis sit :"},{"number":10,"verse":"dimitte me, ut irascatur furor meus contra eos, et deleam eos, faciamque te in gentem magnam."},{"number":11,"verse":"Moyses autem orabat Dominum Deum suum, dicens : Cur, Domine, irascitur furor tuus contra populum tuum, quem eduxisti de terra Ægypti, in fortitudine magna, et in manu robusta ?"},{"number":12,"verse":"Ne quæso dicant Ægyptii : Callide eduxit eos, ut interficeret in montibus, et deleret e terra : quiescat ira tua, et esto placabilis super nequitia populi tui."},{"number":13,"verse":"Recordare Abraham, Isaac, et Israël servorum tuorum, quibus jurasti per temetipsum, dicens : Multiplicabo semen vestrum sicut stellas cæli ; et universam terram hanc, de qua locutus sum, dabo semini vestro, et possidebitis eam semper."},{"number":14,"verse":"Placatusque est Dominus ne faceret malum quod locutus fuerat adversus populum suum."},{"number":15,"verse":"Et reversus est Moyses de monte, portans duas tabulas testimonii in manu sua, scriptas ex utraque parte,"},{"number":16,"verse":"et factas opere Dei : scriptura quoque Dei erat sculpta in tabulis."},{"number":17,"verse":"Audiens autem Josue tumultum populi vociferantis, dixit ad Moysen : Ululatus pugnæ auditur in castris."},{"number":18,"verse":"Qui respondit : Non est clamor adhortantium ad pugnam, neque vociferatio compellentium ad fugam : sed vocem cantantium ego audio."},{"number":19,"verse":"Cumque appropinquasset ad castra, vidit vitulum, et choros : iratusque valde, projecit de manu tabulas, et confregit eas ad radicem montis :"},{"number":20,"verse":"arripiensque vitulum quem fecerant, combussit, et contrivit usque ad pulverem, quem sparsit in aquam, et dedit ex eo potum filiis Israël."},{"number":21,"verse":"Dixitque ad Aaron : Quid tibi fecit hic populus, ut induceres super eum peccatum maximum ?"},{"number":22,"verse":"Cui ille respondit : Ne indignetur dominus meus : tu enim nosti populum istum, quod pronus sit ad malum :"},{"number":23,"verse":"dixerunt mihi : Fac nobis deos, qui nos præcedant : huic enim Moysi, qui nos eduxit de terra Ægypti, nescimus quid acciderit."},{"number":24,"verse":"Quibus ego dixi : Quis vestrum habet aurum ? Tulerunt, et dederunt mihi : et projeci illud in ignem, egressusque est hic vitulus."},{"number":25,"verse":"Videns ergo Moyses populum quod esset nudatus (spoliaverat enim eum Aaron propter ignominiam sordis, et inter hostes nudum constituerat),"},{"number":26,"verse":"et stans in porta castrorum, ait : Si quis est Domini, jungatur mihi. Congregatique sunt ad eum omnes filii Levi :"},{"number":27,"verse":"quibus ait : Hæc dicit Dominus Deus Israël : Ponat vir gladium super femur suum : ite, et redite de porta usque ad portam per medium castrorum, et occidat unusquisque fratrem, et amicum, et proximum suum."},{"number":28,"verse":"Feceruntque filii Levi juxta sermonem Moysi, cecideruntque in die illa quasi viginti tria millia hominum."},{"number":29,"verse":"Et ait Moyses : Consecrastis manus vestras hodie Domino, unusquisque in filio, et in fratre suo, ut detur vobis benedictio."},{"number":30,"verse":"Facto autem altero die, locutus est Moyses ad populum : Peccastis peccatum maximum : ascendam ad Dominum, si quomodo quivero eum deprecari pro scelere vestro."},{"number":31,"verse":"Reversusque ad Dominum, ait : Obsecro, peccavit populus iste peccatum maximum, feceruntque sibi deos aureos : aut dimitte eis hanc noxam,"},{"number":32,"verse":"aut si non facis, dele me de libro tuo quem scripsisti."},{"number":33,"verse":"Cui respondit Dominus : Qui peccaverit mihi, delebo eum de libro meo :"},{"number":34,"verse":"tu autem vade, et duc populum istum quo locutus sum tibi : angelus meus præcedet te. Ego autem in die ultionis visitabo et hoc peccatum eorum."},{"number":35,"verse":"Percussit ergo Dominus populum pro reatu vituli, quem fecerat Aaron."}]}