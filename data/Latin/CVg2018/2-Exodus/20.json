{"bibleAbbr":"CVg2018","bookName":"Exodus","bookEnglishName":"Exodus","chapterNumber":20,"verses":[{"number":1,"verse":"Locutusque est Dominus cunctos sermones hos :"},{"number":2,"verse":"Ego sum Dominus Deus tuus, qui eduxi te de terra Ægypti, de domo servitutis."},{"number":3,"verse":"Non habebis deos alienos coram me."},{"number":4,"verse":"Non facies tibi sculptile, neque omnem similitudinem quæ est in cælo desuper, et quæ in terra deorsum, nec eorum quæ sunt in aquis sub terra."},{"number":5,"verse":"Non adorabis ea, neque coles : ego sum Dominus Deus tuus fortis, zelotes, visitans iniquitatem patrum in filios, in tertiam et quartam generationem eorum qui oderunt me :"},{"number":6,"verse":"et faciens misericordiam in millia his qui diligunt me, et custodiunt præcepta mea."},{"number":7,"verse":"Non assumes nomen Domini Dei tui in vanum : nec enim habebit insontem Dominus eum qui assumpserit nomen Domini Dei sui frustra."},{"number":8,"verse":"Memento ut diem sabbati sanctifices."},{"number":9,"verse":"Sex diebus operaberis, et facies omnia opera tua."},{"number":10,"verse":"Septimo autem die sabbatum Domini Dei tui est : non facies omne opus in eo, tu, et filius tuus et filia tua, servus tuus et ancilla tua, jumentum tuum, et advena qui est intra portas tuas."},{"number":11,"verse":"Sex enim diebus fecit Dominus cælum et terram, et mare, et omnia quæ in eis sunt, et requievit in die septimo : idcirco benedixit Dominus diei sabbati, et sanctificavit eum."},{"number":12,"verse":"Honora patrem tuum et matrem tuam, ut sis longævus super terram, quam Dominus Deus tuus dabit tibi."},{"number":13,"verse":"Non occides."},{"number":14,"verse":"Non mœchaberis."},{"number":15,"verse":"Non furtum facies."},{"number":16,"verse":"Non loqueris contra proximum tuum falsum testimonium."},{"number":17,"verse":"Non concupisces domum proximi tui, nec desiderabis uxorem ejus, non servum, non ancillam, non bovem, non asinum, nec omnia quæ illius sunt."},{"number":18,"verse":"Cunctus autem populus videbat voces et lampades, et sonitum buccinæ, montemque fumantem : et perterriti ac pavore concussi, steterunt procul,"},{"number":19,"verse":"dicentes Moysi : Loquere tu nobis, et audiemus : non loquatur nobis Dominus, ne forte moriamur."},{"number":20,"verse":"Et ait Moyses ad populum : Nolite timere : ut enim probaret vos venit Deus, et ut terror illius esset in vobis, et non peccaretis."},{"number":21,"verse":"Stetitque populus de longe. Moyses autem accessit ad caliginem in qua erat Deus."},{"number":22,"verse":"Dixit præterea Dominus ad Moysen : Hæc dices filiis Israël : Vos vidistis quod de cælo locutus sim vobis."},{"number":23,"verse":"Non facietis deos argenteos, nec deos aureos facietis vobis."},{"number":24,"verse":"Altare de terra facietis mihi, et offeretis super eo holocausta et pacifica vestra, oves vestras et boves in omni loco in quo memoria fuerit nominis mei : veniam ad te, et benedicam tibi."},{"number":25,"verse":"Quod si altare lapideum feceris mihi, non ædificabis illud de sectis lapidibus : si enim levaveris cultrum super eo, polluetur."},{"number":26,"verse":"Non ascendes per gradus ad altare meum, ne reveletur turpitudo tua."}]}