{"bibleAbbr":"CVg2018","bookName":"Exodus","bookEnglishName":"Exodus","chapterNumber":22,"verses":[{"number":1,"verse":"Si quis furatus fuerit bovem aut ovem, et occiderit vel vendiderit : quinque boves pro uno bove restituet, et quatuor oves pro una ove."},{"number":2,"verse":"Si effringens fur domum sive suffodiens fuerit inventus, et accepto vulnere mortuus fuerit, percussor non erit reus sanguinis."},{"number":3,"verse":"Quod si orto sole hoc fecerit, homicidium perpetravit, et ipse morietur. Si non habuerit quod pro furto reddat, ipse venundabitur."},{"number":4,"verse":"Si inventum fuerit apud eum quod furatus est, vivens : sive bos, sive asinus, sive ovis, duplum restituet."},{"number":5,"verse":"Si læserit quispiam agrum vel vineam, et dimiserit jumentum suum ut depascatur aliena : quidquid optimum habuerit in agro suo, vel in vinea, pro damni æstimatione restituet."},{"number":6,"verse":"Si egressus ignis invenerit spinas, et comprehenderit acervos frugum, sive stantes segetes in agris, reddet damnum qui ignem succenderit."},{"number":7,"verse":"Si quis commendaverit amico pecuniam aut vas in custodiam, et ab eo, qui susceperat, furto ablata fuerint : si invenitur fur, duplum reddet :"},{"number":8,"verse":"si latet fur, dominus domus applicabitur ad deos, et jurabit quod non extenderit manum in rem proximi sui,"},{"number":9,"verse":"ad perpetrandam fraudem, tam in bove quam in asino, et ove ac vestimento, et quidquid damnum inferre potest : ad deos utriusque causa perveniet, et si illi judicaverint, duplum restituet proximo suo."},{"number":10,"verse":"Si quis commendaverit proximo suo asinum, bovem, ovem, et omne jumentum ad custodiam, et mortuum fuerit, aut debilitatum, vel captum ab hostibus, nullusque hoc viderit :"},{"number":11,"verse":"jusjurandum erit in medio, quod non extenderit manum ad rem proximi sui : suscipietque dominus juramentum, et ille reddere non cogetur."},{"number":12,"verse":"Quod si furto ablatum fuerit, restituet damnum domino ;"},{"number":13,"verse":"si comestum a bestia, deferat ad eum quod occisum est, et non restituet."},{"number":14,"verse":"Qui a proximo suo quidquam horum mutuo postulaverit, et debilitatum aut mortuum fuerit domino non præsente, reddere compelletur."},{"number":15,"verse":"Quod si impræsentiarum dominus fuerit, non restituet, maxime si conductum venerat pro mercede operis sui."},{"number":16,"verse":"Si seduxerit quis virginem necdum desponsatam, dormieritque cum ea : dotabit eam, et habebit eam uxorem."},{"number":17,"verse":"Si pater virginis dare noluerit, reddet pecuniam juxta modum dotis, quam virgines accipere consueverunt."},{"number":18,"verse":"Maleficos non patieris vivere."},{"number":19,"verse":"Qui coierit cum jumento, morte moriatur."},{"number":20,"verse":"Qui immolat diis, occidetur, præterquam Domino soli."},{"number":21,"verse":"Advenam non contristabis, neque affliges eum : advenæ enim et ipsi fuistis in terra Ægypti."},{"number":22,"verse":"Viduæ et pupillo non nocebitis."},{"number":23,"verse":"Si læseritis eos, vociferabuntur ad me, et ego audiam clamorem eorum :"},{"number":24,"verse":"et indignabitur furor meus, percutiamque vos gladio, et erunt uxores vestræ viduæ, et filii vestri pupilli."},{"number":25,"verse":"Si pecuniam mutuam dederis populo meo pauperi qui habitat tecum, non urgebis eum quasi exactor, nec usuris opprimes."},{"number":26,"verse":"Si pignus a proximo tuo acceperis vestimentum, ante solis occasum reddes ei."},{"number":27,"verse":"Ipsum enim est solum, quo operitur, indumentum carnis ejus, nec habet aliud in quo dormiat : si clamaverit ad me, exaudiam eum, quia misericors sum."},{"number":28,"verse":"Diis non detrahes, et principi populi tui non maledices."},{"number":29,"verse":"Decimas tuas et primitias tuas non tardabis reddere : primogenitum filiorum tuorum dabis mihi."},{"number":30,"verse":"De bobus quoque, et ovibus similiter facies : septem diebus sit cum matre sua, die octava reddes illum mihi."},{"number":31,"verse":"Viri sancti eritis mihi : carnem, quæ a bestiis fuerit prægustata, non comedetis, sed projicietis canibus."}]}