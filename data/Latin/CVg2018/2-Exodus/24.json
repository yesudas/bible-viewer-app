{"bibleAbbr":"CVg2018","bookName":"Exodus","bookEnglishName":"Exodus","chapterNumber":24,"verses":[{"number":1,"verse":"Moysi quoque dixit : Ascende ad Dominum tu, et Aaron, Nadab et Abiu, et septuaginta senes ex Israël, et adorabitis procul."},{"number":2,"verse":"Solusque Moyses ascendet ad Dominum, et illi non appropinquabunt : nec populus ascendet cum eo."},{"number":3,"verse":"Venit ergo Moyses et narravit plebi omnia verba Domini, atque judicia : responditque omnis populus una voce : Omnia verba Domini, quæ locutus est, faciemus."},{"number":4,"verse":"Scripsit autem Moyses universos sermones Domini : et mane consurgens, ædificavit altare ad radices montis, et duodecim titulos per duodecim tribus Israël."},{"number":5,"verse":"Misitque juvenes de filiis Israël, et obtulerunt holocausta, immolaveruntque victimas pacificas Domino, vitulos."},{"number":6,"verse":"Tulit itaque Moyses dimidiam partem sanguinis, et misit in crateras : partem autem residuam fudit super altare."},{"number":7,"verse":"Assumensque volumen fœderis, legit audiente populo : qui dixerunt : Omnia quæ locutus est Dominus, faciemus, et erimus obedientes."},{"number":8,"verse":"Ille vero sumptum sanguinem respersit in populum, et ait : Hic est sanguis fœderis quod pepigit Dominus vobiscum super cunctis sermonibus his."},{"number":9,"verse":"Ascenderuntque Moyses et Aaron, Nadab et Abiu, et septuaginta de senioribus Israël :"},{"number":10,"verse":"et viderunt Deum Israël : et sub pedibus ejus quasi opus lapidis sapphirini, et quasi cælum, cum serenum est."},{"number":11,"verse":"Nec super eos qui procul recesserant de filiis Israël, misit manum suam, videruntque Deum, et comederunt, ac biberunt."},{"number":12,"verse":"Dixit autem Dominus ad Moysen : Ascende ad me in montem, et esto ibi : daboque tibi tabulas lapideas, et legem, ac mandata quæ scripsi : ut doceas eos."},{"number":13,"verse":"Surrexerunt Moyses et Josue minister ejus : ascendensque Moyses in montem Dei,"},{"number":14,"verse":"senioribus ait : Expectate hic donec revertamur ad vos. Habetis Aaron et Hur vobiscum : si quid natum fuerit quæstionis, referetis ad eos."},{"number":15,"verse":"Cumque ascendisset Moyses, operuit nubes montem,"},{"number":16,"verse":"et habitavit gloria Domini super Sinai, tegens illum nube sex diebus : septimo autem die vocavit eum de medio caliginis."},{"number":17,"verse":"Erat autem species gloriæ Domini quasi ignis ardens super verticem montis in conspectu filiorum Israël."},{"number":18,"verse":"Ingressusque Moyses medium nebulæ, ascendit in montem : et fuit ibi quadraginta diebus, et quadraginta noctibus."}]}