{"bibleAbbr":"CVg2018","bookName":"Exodus","bookEnglishName":"Exodus","chapterNumber":33,"verses":[{"number":1,"verse":"Locutusque est Dominus ad Moysen, dicens : Vade, ascende de loco isto tu, et populus tuus quem eduxisti de terra Ægypti, in terram quam juravi Abraham, Isaac et Jacob, dicens : Semini tuo dabo eam :"},{"number":2,"verse":"et mittam præcursorem tui angelum, ut ejiciam Chananæum, et Amorrhæum, et Hethæum, et Pherezæum, et Hevæum, et Jebusæum,"},{"number":3,"verse":"et intres in terram fluentem lacte et melle. Non enim ascendam tecum, quia populus duræ cervicis es : ne forte disperdam te in via."},{"number":4,"verse":"Audiensque populus sermonem hunc pessimum, luxit : et nullus ex more indutus est cultu suo."},{"number":5,"verse":"Dixitque Dominus ad Moysen : Loquere filiis Israël : Populus duræ cervicis es : semel ascendam in medio tui, et delebo te. Jam nunc depone ornatum tuum, ut sciam quid faciam tibi."},{"number":6,"verse":"Deposuerunt ergo filii Israël ornatum suum a monte Horeb."},{"number":7,"verse":"Moyses quoque tollens tabernaculum, tetendit extra castra procul, vocavitque nomen ejus, Tabernaculum fœderis. Et omnis populus, qui habebat aliquam quæstionem, egrediebatur ad tabernaculum fœderis, extra castra."},{"number":8,"verse":"Cumque egrederetur Moyses ad tabernaculum, surgebat universa plebs, et stabat unusquisque in ostio papilionis sui, aspiciebantque tergum Moysi, donec ingrederetur tentorium."},{"number":9,"verse":"Ingresso autem illo tabernaculum fœderis, descendebat columna nubis, et stabat ad ostium, loquebaturque cum Moyse,"},{"number":10,"verse":"cernentibus universis quod columna nubis staret ad ostium tabernaculi. Stabantque ipsi, et adorabant per fores tabernaculorum suorum."},{"number":11,"verse":"Loquebatur autem Dominus ad Moysen facie ad faciem, sicut solet loqui homo ad amicum suum. Cumque ille reverteretur in castra, minister ejus Josue filius Nun, puer, non recedebat de tabernaculo."},{"number":12,"verse":"Dixit autem Moyses ad Dominum : Præcipis ut educam populum istum : et non indicas mihi quem missurus es mecum, præsertim cum dixeris : Novi te ex nomine, et invenisti gratiam coram me."},{"number":13,"verse":"Si ergo inveni gratiam in conspectu tuo, ostende mihi faciem tuam, ut sciam te, et inveniam gratiam ante oculos tuos : respice populum tuum gentem hanc."},{"number":14,"verse":"Dixitque Dominus : Facies mea præcedet te, et requiem dabo tibi."},{"number":15,"verse":"Et ait Moyses : Si non tu ipse præcedas, ne educas nos de loco isto."},{"number":16,"verse":"In quo enim scire poterimus ego et populus tuus invenisse nos gratiam in conspectu tuo, nisi ambulaveris nobiscum, ut glorificemur ab omnibus populis qui habitant super terram ?"},{"number":17,"verse":"Dixit autem Dominus ad Moysen : Et verbum istud, quod locutus es, faciam : invenisti enim gratiam coram me, et teipsum novi ex nomine."},{"number":18,"verse":"Qui ait : Ostende mihi gloriam tuam."},{"number":19,"verse":"Respondit : Ego ostendam omne bonum tibi, et vocabo in nomine Domini coram te : et miserebor cui voluero, et clemens ero in quem mihi placuerit."},{"number":20,"verse":"Rursumque ait : Non poteris videre faciem meam : non enim videbit me homo et vivet."},{"number":21,"verse":"Et iterum : Ecce, inquit, est locus apud me, et stabis supra petram."},{"number":22,"verse":"Cumque transibit gloria mea, ponam te in foramine petræ, et protegam dextera mea, donec transeam :"},{"number":23,"verse":"tollamque manum meam, et videbis posteriora mea : faciem autem meam videre non poteris."}]}