{"bibleAbbr":"CVg2018","bookName":"Exodus","bookEnglishName":"Exodus","chapterNumber":37,"verses":[{"number":1,"verse":"Fecit autem Beseleel et arcam de lignis setim, habentem duos semis cubitos in longitudine, et cubitum ac semissem in latitudine, altitudo quoque unius cubiti fuit et dimidii : vestivitque eam auro purissimo intus ac foris."},{"number":2,"verse":"Et fecit illi coronam auream per gyrum,"},{"number":3,"verse":"conflans quatuor annulos aureos per quatuor angulos ejus : duos annulos in latere uno, et duos in altero."},{"number":4,"verse":"Vectes quoque fecit de lignis setim, quos vestivit auro,"},{"number":5,"verse":"et quos misit in annulos, qui erant in lateribus arcæ ad portandum eam."},{"number":6,"verse":"Fecit et propitiatorium, id est, oraculum, de auro mundissimo, duorum cubitorum et dimidii in longitudine, et cubiti ac semis in latitudine."},{"number":7,"verse":"Duos etiam cherubim ex auro ductili, quos posuit ex utraque parte propitiatorii :"},{"number":8,"verse":"cherub unum in summitate unius partis, et cherub alterum in summitate partis alterius : duos cherubim in singulis summitatibus propitiatorii,"},{"number":9,"verse":"extendentes alas, et tegentes propitiatorium, seque mutuo et illud respicientes."},{"number":10,"verse":"Fecit et mensam de lignis setim in longitudine duorum cubitorum, et in latitudine unius cubiti, quæ habebat in altitudine cubitum ac semissem."},{"number":11,"verse":"Circumdeditque eam auro mundissimo, et fecit illi labium aureum per gyrum,"},{"number":12,"verse":"ipsique labio coronam auream interrasilem quatuor digitorum, et super eamdem, alteram coronam auream."},{"number":13,"verse":"Fudit et quatuor circulos aureos, quos posuit in quatuor angulis per singulos pedes mensæ"},{"number":14,"verse":"contra coronam : misitque in eos vectes, ut possit mensa portari."},{"number":15,"verse":"Ipsos quoque vectes fecit de lignis setim, et circumdedit eos auro."},{"number":16,"verse":"Et vasa ad diversos usus mensæ, acetabula, phialas, et cyathos, et thuribula, ex auro puro, in quibus offerenda sunt libamina."},{"number":17,"verse":"Fecit et candelabrum ductile de auro mundissimo, de cujus vecte calami, scyphi, sphærulæque, ac lilia procedebant :"},{"number":18,"verse":"sex in utroque latere, tres calami ex parte una, et tres ex altera :"},{"number":19,"verse":"tres scyphi in nucis modum per calamos singulos, sphærulæque simul et lilia : et tres scyphi instar nucis in calamo altero, sphærulæque simul et lilia. Æquum erat opus sex calamorum, qui procedebant de stipite candelabri."},{"number":20,"verse":"In ipso autem vecte erant quatuor scyphi in nucis modum, sphærulæque per singulos simul et lilia :"},{"number":21,"verse":"et sphærulæ sub duobus calamis per loca tria, qui simul sex fiunt calami procedentes de vecte uno."},{"number":22,"verse":"Et sphærulæ igitur, et calami ex ipso erant, universa ductilia ex auro purissimo."},{"number":23,"verse":"Fecit et lucernas septem cum emunctoriis suis, et vasa ubi ea, quæ emuncta sunt, extinguantur, de auro mundissimo."},{"number":24,"verse":"Talentum auri appendebat candelabrum cum omnibus vasis suis."},{"number":25,"verse":"Fecit et altare thymiamatis de lignis setim, per quadrum singulos habens cubitos, et in altitudine duos : e cujus angulis procedebant cornua."},{"number":26,"verse":"Vestivitque illud auro purissimo cum craticula ac parietibus et cornibus."},{"number":27,"verse":"Fecitque ei coronam aureolam per gyrum, et duos annulos aureos sub corona per singula latera, ut mittantur in eos vectes, et possit altare portari."},{"number":28,"verse":"Ipsos autem vectes fecit de lignis setim, et operuit laminis aureis."},{"number":29,"verse":"Composuit et oleum ad sanctificationis unguentum, et thymiama de aromatibus mundissimis opere pigmentarii."}]}