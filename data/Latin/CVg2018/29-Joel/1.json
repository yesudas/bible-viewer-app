{"bibleAbbr":"CVg2018","bookName":"Joel","bookEnglishName":"Joel","chapterNumber":1,"verses":[{"number":1,"verse":"Verbum Domini, quod factum est ad Joël, filium Phatuel."},{"number":2,"verse":"Audite hoc, senes, et auribus percipite, omnes habitatores terræ : si factum est istud in diebus vestris, aut in diebus patrum vestrorum ?"},{"number":3,"verse":"Super hoc filiis vestris narrate, et filii vestri filiis suis, et filii eorum generationi alteræ."},{"number":4,"verse":"Residuum erucæ comedit locusta, et residuum locustæ comedit bruchus, et residuum bruchi comedit rubigo."},{"number":5,"verse":"Expergiscimini, ebrii, et flete et ululate, omnes qui bibitis vinum in dulcedine, quoniam periit ab ore vestro."},{"number":6,"verse":"Gens enim ascendit super terram meam, fortis et innumerabilis : dentes ejus ut dentes leonis, et molares ejus ut catuli leonis."},{"number":7,"verse":"Posuit vineam meam in desertum, et ficum meam decorticavit ; nudans spoliavit eam, et projecit : albi facti sunt rami ejus."},{"number":8,"verse":"Plange quasi virgo accincta sacco super virum pubertatis suæ."},{"number":9,"verse":"Periit sacrificium et libatio de domo Domini ; luxerunt sacerdotes, ministri Domini."},{"number":10,"verse":"Depopulata est regio, luxit humus, quoniam devastatum est triticum, confusum est vinum, elanguit oleum."},{"number":11,"verse":"Confusi sunt agricolæ, ululaverunt vinitores super frumento et hordeo, quia periit messis agri."},{"number":12,"verse":"Vinea confusa est, et ficus elanguit ; malogranatum, et palma, et malum, et omnia ligna agri aruerunt, quia confusum est gaudium a filiis hominum."},{"number":13,"verse":"Accingite vos, et plangite, sacerdotes : ululate, ministri altaris ; ingredimini, cubate in sacco, ministri Dei mei, quoniam interiit de domo Dei vestri sacrificium et libatio."},{"number":14,"verse":"Sanctificate jejunium, vocate cœtum, congregate senes, omnes habitatores terræ in domum Dei vestri, et clamate ad Dominum :"},{"number":15,"verse":"A, a, a, diei ! quia prope est dies Domini, et quasi vastitas a potente veniet."},{"number":16,"verse":"Numquid non coram oculis vestris alimenta perierunt de domo Dei nostri, lætitia et exsultatio ?"},{"number":17,"verse":"Computruerunt jumenta in stercore suo, demolita sunt horrea, dissipatæ sunt apothecæ, quoniam confusum est triticum."},{"number":18,"verse":"Quid ingemuit animal, mugierunt greges armenti ? quia non est pascua eis ; sed et greges pecorum disperierunt."},{"number":19,"verse":"Ad te, Domine, clamabo, quia ignis comedit speciosa deserti, et flamma succendit omnia ligna regionis."},{"number":20,"verse":"Sed et bestiæ agri, quasi area sitiens imbrem, suspexerunt ad te, quoniam exsiccati sunt fontes aquarum, et ignis devoravit speciosa deserti."}]}