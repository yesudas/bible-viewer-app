{"bibleAbbr":"CVg2018","bookName":"Joel","bookEnglishName":"Joel","chapterNumber":2,"verses":[{"number":1,"verse":"Canite tuba in Sion, ululate in monte sancto meo, conturbentur omnes habitatores terræ : quia venit dies Domini, quia prope est."},{"number":2,"verse":"Dies tenebrarum et caliginis, dies nubis et turbinis ; quasi mane expansum super montes populus multus et fortis : similis ei non fuit a principio, et post eum non erit usque in annos generationis et generationis."},{"number":3,"verse":"Ante faciem ejus ignis vorans, et post eum exurens flamma. Quasi hortus voluptatis terra coram eo, et post eum solitudo deserti, neque est qui effugiat eum."},{"number":4,"verse":"Quasi aspectus equorum, aspectus eorum ; et quasi equites, sic current."},{"number":5,"verse":"Sicut sonitus quadrigarum super capita montium exilient, sicut sonitus flammæ ignis devorantis stipulam, velut populus fortis præparatus ad prælium."},{"number":6,"verse":"A facie ejus cruciabuntur populi ; omnes vultus redigentur in ollam."},{"number":7,"verse":"Sicut fortes current ; quasi viri bellatores ascendent murum : viri in viis suis gradientur, et non declinabunt a semitis suis."},{"number":8,"verse":"Unusquisque fratrem suum non coarctabit, singuli in calle suo ambulabunt ; sed et per fenestras cadent, et non demolientur."},{"number":9,"verse":"Urbem ingredientur, in muro current, domos conscendent, per fenestras intrabunt quasi fur."},{"number":10,"verse":"A facie ejus contremuit terra, moti sunt cæli, sol et luna obtenebrati sunt, et stellæ retraxerunt splendorem suum."},{"number":11,"verse":"Et Dominus dedit vocem suam ante faciem exercitus sui, quia multa sunt nimis castra ejus, quia fortia et facientia verbum ejus : magnus enim dies Domini, et terribilis valde, et quis sustinebit eum ?"},{"number":12,"verse":"Nunc ergo, dicit Dominus, convertimini ad me in toto corde vestro, in jejunio, et in fletu, et in planctu."},{"number":13,"verse":"Et scindite corda vestra, et non vestimenta vestra ; et convertimini ad Dominum Deum vestrum, quia benignus et misericors est, patiens et multæ misericordiæ, et præstabilis super malitia."},{"number":14,"verse":"Quis scit si convertatur, et ignoscat, et relinquat post se benedictionem, sacrificium et libamen Domino Deo vestro ?"},{"number":15,"verse":"Canite tuba in Sion, sanctificate jejunium, vocate cœtum :"},{"number":16,"verse":"congregate populum, sanctificate ecclesiam, coadunate senes, congregate parvulos, et sugentes ubera ; egrediatur sponsus de cubili suo, et sponsa de thalamo suo."},{"number":17,"verse":"Inter vestibulum et altare plorabunt sacerdotes, ministri Domini, et dicent : Parce, Domine, parce populo tuo ; et ne des hæreditatem tuam in opprobrium, ut dominentur eis nationes. Quare dicunt in populis : Ubi est Deus eorum ?"},{"number":18,"verse":"Zelatus est Dominus terram suam, et pepercit populo suo."},{"number":19,"verse":"Et respondit Dominus, et dixit populo suo : Ecce ego mittam vobis frumentum, et vinum, et oleum, et replebimini eis ; et non dabo vos ultra opprobrium in gentibus."},{"number":20,"verse":"Et eum qui ab aquilone est procul faciam a vobis, et expellam eum in terram inviam et desertam : faciem ejus contra mare orientale, et extremum ejus ad mare novissimum : et ascendet fœtor ejus, et ascendet putredo ejus, quia superbe egit."},{"number":21,"verse":"Noli timere, terra : exsulta, et lætare, quoniam magnificavit Dominus ut faceret."},{"number":22,"verse":"Nolite timere, animalia regionis, quia germinaverunt speciosa deserti ; quia lignum attulit fructum suum, ficus et vinea dederunt virtutem suam."},{"number":23,"verse":"Et, filii Sion, exsultate, et lætamini in Domino Deo vestro, quia dedit vobis doctorem justitiæ, et descendere faciet ad vos imbrem matutinum et serotinum, sicut in principio."},{"number":24,"verse":"Et implebuntur areæ frumento, et redundabunt torcularia vino et oleo."},{"number":25,"verse":"Et reddam vobis annos, quos comedit locusta, bruchus, et rubigo, et eruca : fortitudo mea magna quam misi in vos."},{"number":26,"verse":"Et comedetis vescentes, et saturabimini ; et laudabitis nomen Domini Dei vestri, qui fecit mirabilia vobiscum ; et non confundetur populus meus in sempiternum."},{"number":27,"verse":"Et scietis quia in medio Israël ego sum, et ego Dominus Deus vester, et non est amplius ; et non confundetur populus meus in æternum."},{"number":28,"verse":"Et erit post hæc : effundam spiritum meum super omnem carnem, et prophetabunt filii vestri et filiæ vestræ : senes vestri somnia somniabunt, et juvenes vestri visiones videbunt."},{"number":29,"verse":"Sed et super servos meos et ancillas in diebus illis effundam spiritum meum."},{"number":30,"verse":"Et dabo prodigia in cælo et in terra, sanguinem, et ignem, et vaporem fumi."},{"number":31,"verse":"Sol convertetur in tenebras, et luna in sanguinem, antequam veniat dies Domini magnus et horribilis."},{"number":32,"verse":"Et erit : omnis qui invocaverit nomen Domini, salvus erit : quia in monte Sion et in Jerusalem erit salvatio, sicut dixit Dominus, et in residuis quos Dominus vocaverit."}]}