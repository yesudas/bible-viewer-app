{"bibleAbbr":"CVg2018","bookName":"Malachi","bookEnglishName":"Malachi","chapterNumber":4,"verses":[{"number":1,"verse":"Ecce enim dies veniet succensa quasi caminus : et erunt omnes superbi et omnes facientes impietatem stipula : et inflammabit eos dies veniens, dicit Dominus exercituum, quæ non derelinquet eis radicem et germen."},{"number":2,"verse":"Et orietur vobis timentibus nomen meum sol justitiæ, et sanitas in pennis ejus : et egrediemini, et salietis sicut vituli de armento."},{"number":3,"verse":"Et calcabitis impios, cum fuerint cinis sub planta pedum vestrorum, in die qua ego facio, dicit Dominus exercituum."},{"number":4,"verse":"Mementote legis Moysi servi mei, quam mandavi ei in Horeb ad omnem Israël, præcepta et judicia."},{"number":5,"verse":"Ecce ego mittam vobis Eliam prophetam, antequam veniat dies Domini magnus et horribilis."},{"number":6,"verse":"Et convertet cor patrum ad filios, et cor filiorum ad patres eorum : ne forte veniam, et percutiam terram anathemate."}]}