{"bibleAbbr":"CVg2018","bookName":"Zechariah","bookEnglishName":"Zechariah","chapterNumber":9,"verses":[{"number":1,"verse":"Onus verbi Domini in terra Hadrach et Damasci requiei ejus, quia Domini est oculus hominis et omnium tribuum Israël."},{"number":2,"verse":"Emath quoque in terminis ejus, et Tyrus, et Sidon : assumpserunt quippe sibi sapientiam valde."},{"number":3,"verse":"Et ædificavit Tyrus munitionem suam, et coacervavit argentum quasi humum, et aurum ut lutum platearum."},{"number":4,"verse":"Ecce Dominus possidebit eam : et percutiet in mari fortitudinem ejus, et hæc igni devorabitur."},{"number":5,"verse":"Videbit Ascalon, et timebit, et Gaza, et dolebit nimis, et Accaron, quoniam confusa est spes ejus : et peribit rex de Gaza, et Ascalon non habitabitur."},{"number":6,"verse":"Et sedebit separator in Azoto, et disperdam superbiam Philisthinorum."},{"number":7,"verse":"Et auferam sanguinem ejus de ore ejus, et abominationes ejus de medio dentium ejus : et relinquetur etiam ipse Deo nostro, et erit quasi dux in Juda, et Accaron quasi Jebusæus."},{"number":8,"verse":"Et circumdabo domum meam ex his qui militant mihi euntes et revertentes : et non transibit super eos ultra exactor, quia nunc vidi in oculis meis."},{"number":9,"verse":"Exsulta satis, filia Sion ; jubila, filia Jerusalem : ecce rex tuus veniet tibi justus, et salvator : ipse pauper, et ascendens super asinam et super pullum filium asinæ."},{"number":10,"verse":"Et disperdam quadrigam ex Ephraim, et equum de Jerusalem, et dissipabitur arcus belli : et loquetur pacem gentibus, et potestas ejus a mari usque ad mare, et a fluminibus usque ad fines terræ."},{"number":11,"verse":"Tu quoque in sanguine testamenti tui emisisti vinctos tuos de lacu in quo non est aqua."},{"number":12,"verse":"Convertimini ad munitionem, vincti spei : hodie quoque annuntians duplicia reddam tibi."},{"number":13,"verse":"Quoniam extendi mihi Judam quasi arcum : implevi Ephraim : et suscitabo filios tuos, Sion, super filios tuos, Græcia : et ponam te quasi gladium fortium."},{"number":14,"verse":"Et Dominus Deus super eos videbitur, et exibit ut fulgur jaculum ejus : et Dominus Deus in tuba canet, et vadet in turbine austri."},{"number":15,"verse":"Dominus exercituum proteget eos : et devorabunt, et subjicient lapidibus fundæ : et bibentes inebriabuntur quasi a vino, et replebuntur ut phialæ, et quasi cornua altaris."},{"number":16,"verse":"Et salvabit eos Dominus Deus eorum in die illa, ut gregem populi sui, quia lapides sancti elevabuntur super terram ejus."},{"number":17,"verse":"Quid enim bonum ejus est, et quid pulchrum ejus, nisi frumentum electorum, et vinum germinans virgines ?"}]}