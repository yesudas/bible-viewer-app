{"bibleAbbr":"CVg2018","bookName":"Zechariah","bookEnglishName":"Zechariah","chapterNumber":10,"verses":[{"number":1,"verse":"Petite a Domino pluviam in tempore serotino, et Dominus faciet nives : et pluviam imbris dabit eis, singulis herbam in agro."},{"number":2,"verse":"Quia simulacra locuta sunt inutile, et divini viderunt mendacium : et somniatores locuti sunt frustra, vane consolabantur : idcirco abducti sunt quasi grex : affligentur, quia non est eis pastor."},{"number":3,"verse":"Super pastores iratus est furor meus, et super hircos visitabo : quia visitavit Dominus exercituum gregem suum, domum Juda, et posuit eos quasi equum gloriæ suæ in bello."},{"number":4,"verse":"Ex ipso angulus, ex ipso paxillus, ex ipso arcus prælii, ex ipso egredietur omnis exactor simul."},{"number":5,"verse":"Et erunt quasi fortes conculcantes lutum viarum in prælio, et bellabunt, quia Dominus cum eis : et confundentur ascensores equorum."},{"number":6,"verse":"Et confortabo domum Juda, et domum Joseph salvabo : et convertam eos, quia miserebor eorum : et erunt sicut fuerunt quando non projeceram eos : ego enim Dominus Deus eorum, et exaudiam eos."},{"number":7,"verse":"Et erunt quasi fortes Ephraim, et lætabitur cor eorum quasi a vino : et filii eorum videbunt, et lætabuntur, et exsultabit cor eorum in Domino."},{"number":8,"verse":"Sibilabo eis, et congregabo illos, quia redemi eos : et multiplicabo eos sicut ante fuerant multiplicati."},{"number":9,"verse":"Et seminabo eos in populis, et de longe recordabuntur mei : et vivent cum filiis suis, et revertentur."},{"number":10,"verse":"Et reducam eos de terra Ægypti, et de Assyriis congregabo eos, et ad terram Galaad et Libani adducam eos, et non invenietur eis locus :"},{"number":11,"verse":"et transibit in maris freto, et percutiet in mari fluctus, et confundentur omnia profunda fluminis : et humiliabitur superbia Assur, et sceptrum Ægypti recedet."},{"number":12,"verse":"Confortabo eos in Domino, et in nomine ejus ambulabunt, dicit Dominus."}]}