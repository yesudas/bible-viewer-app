{"bibleAbbr":"CVg2018","bookName":"Zechariah","bookEnglishName":"Zechariah","chapterNumber":2,"verses":[{"number":1,"verse":"Et levavi oculos meos, et vidi, et ecce vir, et in manu ejus funiculus mensorum."},{"number":2,"verse":"Et dixi : Quo tu vadis ? Et dixit ad me : Ut metiar Jerusalem, et videam quanta sit latitudo ejus, et quanta longitudo ejus."},{"number":3,"verse":"Et ecce angelus qui loquebatur in me egrediebatur, et angelus alius egrediebatur in occursum ejus :"},{"number":4,"verse":"et dixit ad eum : Curre, loquere ad puerum istum, dicens : Absque muro habitabitur Jerusalem, præ multitudine hominum et jumentorum in medio ejus."},{"number":5,"verse":"Et ego ero ei, ait Dominus, murus ignis in circuitu, et in gloria ero in medio ejus."},{"number":6,"verse":"O, o, fugite de terra aquilonis, dicit Dominus, quoniam in quatuor ventos cæli dispersi vos, dicit Dominus."},{"number":7,"verse":"O Sion ! fuge, quæ habitas apud filiam Babylonis :"},{"number":8,"verse":"quia hæc dicit Dominus exercituum : Post gloriam misit me ad gentes quæ spoliaverunt vos : qui enim tetigerit vos, tangit pupillam oculi mei :"},{"number":9,"verse":"quia ecce ego levo manum meam super eos, et erunt prædæ his qui serviebant sibi : et cognoscetis quia Dominus exercituum misit me."},{"number":10,"verse":"Lauda et lætare, filia Sion, quia ecce ego venio, et habitabo in medio tui, ait Dominus."},{"number":11,"verse":"Et applicabuntur gentes multæ ad Dominum in die illa, et erunt mihi in populum, et habitabo in medio tui : et scies quia Dominus exercituum misit me ad te."},{"number":12,"verse":"Et possidebit Dominus Judam partem suam in terra sanctificata, et eliget adhuc Jerusalem."},{"number":13,"verse":"Sileat omnis caro a facie Domini, quia consurrexit de habitaculo sancto suo."}]}