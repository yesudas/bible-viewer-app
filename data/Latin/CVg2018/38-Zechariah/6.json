{"bibleAbbr":"CVg2018","bookName":"Zechariah","bookEnglishName":"Zechariah","chapterNumber":6,"verses":[{"number":1,"verse":"Et conversus sum, et levavi oculos meos, et vidi : et ecce quatuor quadrigæ egredientes de medio duorum montium : et montes, montes ærei."},{"number":2,"verse":"In quadriga prima equi rufi, et in quadriga secunda equi nigri,"},{"number":3,"verse":"et in quadriga tertia equi albi, et in quadriga quarta equi varii et fortes."},{"number":4,"verse":"Et respondi, et dixi ad angelum qui loquebatur in me : Quid sunt hæc, domine mi ?"},{"number":5,"verse":"Et respondit angelus, et ait ad me : Isti sunt quatuor venti cæli, qui egrediuntur ut stent coram Dominatore omnis terræ."},{"number":6,"verse":"In qua erant equi nigri, egrediebantur in terram aquilonis : et albi egressi sunt post eos, et varii egressi sunt ad terram austri."},{"number":7,"verse":"Qui autem erant robustissimi, exierunt, et quærebant ire et discurrere per omnem terram. Et dixit : Ite, perambulate terram : et perambulaverunt terram."},{"number":8,"verse":"Et vocavit me, et locutus est ad me, dicens : Ecce qui egrediuntur in terram aquilonis, requiescere fecerunt spiritum meum in terra aquilonis."},{"number":9,"verse":"Et factum est verbum Domini ad me, dicens :"},{"number":10,"verse":"Sume a transmigratione, ab Holdai, et a Tobia, et ab Idaia : et venies tu in die illa, et intrabis domum Josiæ filii Sophoniæ, qui venerunt de Babylone."},{"number":11,"verse":"Et sumes aurum et argentum, et facies coronas, et pones in capite Jesu filii Josedec, sacerdotis magni :"},{"number":12,"verse":"et loqueris ad eum, dicens : Hæc ait Dominus exercituum, dicens : Ecce vir, Oriens nomen ejus, et subter eum orietur, et ædificabit templum Domino."},{"number":13,"verse":"Et ipse exstruet templum Domino : et ipse portabit gloriam, et sedebit, et dominabitur super solio suo : et erit sacerdos super solio suo, et consilium pacis erit inter illos duos."},{"number":14,"verse":"Et coronæ erunt Helem, et Tobiæ, et Idaiæ, et Hem filio Sophoniæ, memoriale in templo Domini."},{"number":15,"verse":"Et qui procul sunt, venient, et ædificabunt in templo Domini : et scietis quia Dominus exercituum misit me ad vos. Erit autem hoc, si auditu audieritis vocem Domini Dei vestri."}]}