{"bibleAbbr":"CVg2018","bookName":"2 Timothy","bookEnglishName":"2 Timothy","chapterNumber":1,"verses":[{"number":1,"verse":"Paulus Apostolus Jesu Christi per voluntatem Dei, secundum promissionem vitæ, quæ est in Christo Jesu,"},{"number":2,"verse":"Timotheo carissimo filio : gratia, misericordia, pax a Deo Patre, et Christo Jesu Domino nostro."},{"number":3,"verse":"Gratias ago Deo, cui servio a progenitoribus in conscientia pura, quod sine intermissione habeam tui memoriam in orationibus meis, nocte ac die"},{"number":4,"verse":"desiderans te videre, memor lacrimarum tuarum, ut gaudio implear,"},{"number":5,"verse":"recordationem accipiens ejus fidei, quæ est in te non ficta, quæ et habitavit primum in avia tua Loide, et matre tua Eunice, certus sum autem quod et in te."},{"number":6,"verse":"Propter quam causam admoneo te ut resuscites gratiam Dei, quæ est in te per impositionem manuum mearum."},{"number":7,"verse":"Non enim dedit nobis Deus spiritum timoris : sed virtutis, et dilectionis, et sobrietatis."},{"number":8,"verse":"Noli itaque erubescere testimonium Domini nostri, neque me vinctum ejus : sed collabora Evangelio secundum virtutem Dei :"},{"number":9,"verse":"qui nos liberavit, et vocavit vocatione sua sancta, non secundum opera nostra, sed secundum propositum suum, et gratiam, quæ data est nobis in Christo Jesu ante tempora sæcularia."},{"number":10,"verse":"Manifestata est autem nunc per illuminationem Salvatoris nostri Jesu Christi, qui destruxit quidem mortem, illuminavit autem vitam, et incorruptionem per Evangelium :"},{"number":11,"verse":"in quo positus sum ego prædicator, et Apostolus, et magister gentium."},{"number":12,"verse":"Ob quam causam etiam hæc patior, sed non confundor. Scio enim cui credidi, et certus sum quia potens est depositum meum servare in illum diem."},{"number":13,"verse":"Formam habe sanorum verborum, quæ a me audisti in fide, et in dilectione in Christo Jesu."},{"number":14,"verse":"Bonum depositum custodi per Spiritum Sanctum, qui habitat in nobis."},{"number":15,"verse":"Scis hoc, quod aversi sunt a me omnes, qui in Asia sunt, ex quibus est Phigellus, et Hermogenes."},{"number":16,"verse":"Det misericordiam Dominus Onesiphori domui : quia sæpe me refrigeravit, et catenam meam non erubuit :"},{"number":17,"verse":"sed cum Romam venisset, sollicite me quæsivit, et invenit."},{"number":18,"verse":"Det illi Dominus invenire misericordiam a Domino in illa die. Et quanta Ephesi ministravit mihi, tu melius nosti."}]}