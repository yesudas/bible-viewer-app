{"bibleAbbr":"CVg2018","bookName":"2 Timothy","bookEnglishName":"2 Timothy","chapterNumber":2,"verses":[{"number":1,"verse":"Tu ergo fili mi, confortare in gratia, quæ est in Christo Jesu :"},{"number":2,"verse":"et quæ audisti a me per multos testes, hæc commenda fidelibus hominibus, qui idonei erant et alios docere."},{"number":3,"verse":"Labora sicut bonus miles Christi Jesu."},{"number":4,"verse":"Nemo militans Deo implicat se negotiis sæcularibus : ut ei placeat, cui se probavit."},{"number":5,"verse":"Nam et qui certat in agone, non coronatur nisi legitime certaverit."},{"number":6,"verse":"Laborantem agricolam oportet primum de fructibus percipere."},{"number":7,"verse":"Intellige quæ dico : dabit enim tibi Dominus in omnibus intellectum."},{"number":8,"verse":"Memor esto Dominum Jesum Christum resurrexisse a mortuis ex semine David, secundum Evangelium meum,"},{"number":9,"verse":"in quo laboro usque ad vincula, quasi male operans : sed verbum Dei non est alligatum."},{"number":10,"verse":"Ideo omnia sustineo propter electos, ut et ipsi salutem consequantur, quæ est in Christo Jesu, cum gloria cælesti."},{"number":11,"verse":"Fidelis sermo : nam si commortui sumus, et convivemus :"},{"number":12,"verse":"si sustinebimus, et conregnabimus : si negaverimus, et ille negabit nos :"},{"number":13,"verse":"si non credimus, ille fidelis permanet, negare seipsum non potest."},{"number":14,"verse":"Hæc commone, testificans coram Domino. Noli contendere verbis : ad nihil enim utile est, nisi ad subversionem audientium."},{"number":15,"verse":"Sollicite cura teipsum probabilem exhibere Deo, operarium inconfusibilem, recte tractantem verbum veritatis."},{"number":16,"verse":"Profana autem et vaniloquia devita : multum enim proficiunt ad impietatem :"},{"number":17,"verse":"et sermo eorum ut cancer serpit : ex quibus est Hymenæus et Philetus,"},{"number":18,"verse":"qui a veritate exciderunt, dicentes resurrectionem esse jam factam, et subverterunt quorumdam fidem."},{"number":19,"verse":"Sed firmum fundamentum Dei stat, habens signaculum hoc : cognovit Dominus qui sunt ejus, et discedat ab iniquitate omnis qui nominat nomen Domini."},{"number":20,"verse":"In magna autem domo non solum sunt vasa aurea, et argentea, sed et lignea, et fictilia : et quædam quidem in honorem, quædam autem in contumeliam."},{"number":21,"verse":"Si quis ergo emundaverit se ab istis, erit vas in honorem sanctificatum, et utile Domino ad omne opus bonum paratum."},{"number":22,"verse":"Juvenilia autem desideria fuge, sectare vero justitiam, fidem, spem, caritatem, et pacem cum iis qui invocant Dominum de corde puro."},{"number":23,"verse":"Stultas autem et sine disciplina quæstiones devita : sciens quia generant lites."},{"number":24,"verse":"Servum autem Domini non oportet litigare : sed mansuetum esse ad omnes, docibilem, patientem,"},{"number":25,"verse":"cum modestia corripientem eos qui resistunt veritati, nequando Deus det illis pœnitentiam ad cognoscendam veritatem,"},{"number":26,"verse":"et resipiscant a diaboli laqueis, a quo captivi tenentur ad ipsius voluntatem."}]}