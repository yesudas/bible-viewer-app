{"bibleAbbr":"CVg2018","bookName":"2 Timothy","bookEnglishName":"2 Timothy","chapterNumber":3,"verses":[{"number":1,"verse":"Hoc autem scito, quod in novissimis diebus instabunt tempora periculosa :"},{"number":2,"verse":"erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti,"},{"number":3,"verse":"sine affectione, sine pace, criminatores, incontinentes, immites, sine benignitate,"},{"number":4,"verse":"proditores, protervi, tumidi, et voluptatum amatores magis quam Dei :"},{"number":5,"verse":"habentes speciem quidem pietatis, virtutem autem ejus abnegantes. Et hos devita :"},{"number":6,"verse":"ex his enim sunt qui penetrant domos, et captivas ducunt mulierculas oneratas peccatis, quæ ducuntur variis desideriis :"},{"number":7,"verse":"semper discentes, et numquam ad scientiam veritatis pervenientes."},{"number":8,"verse":"Quemadmodum autem Jannes et Mambres restiterunt Moysi : ita et hi resistunt veritati, homines corrupti mente, reprobi circa fidem ;"},{"number":9,"verse":"sed ultra non proficient : insipientia enim eorum manifesta erit omnibus, sicut et illorum fuit."},{"number":10,"verse":"Tu autem assecutus es meam doctrinam, institutionem, propositum, fidem, longanimitatem, dilectionem, patientiam,"},{"number":11,"verse":"persecutiones, passiones : qualia mihi facta sunt Antiochiæ, Iconii, et Lystris : quales persecutiones sustinui, et ex omnibus eripuit me Dominus."},{"number":12,"verse":"Et omnes, qui pie volunt vivere in Christo Jesu, persecutionem patientur."},{"number":13,"verse":"Mali autem homines et seductores proficient in pejus, errantes, et in errorem mittentes."},{"number":14,"verse":"Tu vero permane in iis quæ didicisti, et credita sunt tibi : sciens a quo didiceris :"},{"number":15,"verse":"et quia ab infantia sacras litteras nosti, quæ te possunt instruere ad salutem, per fidem quæ est in Christo Jesu."},{"number":16,"verse":"Omnis Scriptura divinitus inspirata utilis est ad docendum, ad arguendum, ad corripiendum, ad erudiendum in justitia :"},{"number":17,"verse":"ut perfectus sit homo Dei, ad omne opus bonum instructus."}]}