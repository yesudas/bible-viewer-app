{"bibleAbbr":"CVg2018","bookName":"2 Timothy","bookEnglishName":"2 Timothy","chapterNumber":4,"verses":[{"number":1,"verse":"Testificor coram Deo, et Jesu Christo, qui judicaturus est vivos et mortuos, per adventum ipsius, et regnum ejus :"},{"number":2,"verse":"prædica verbum, insta opportune, importune : argue, obsecra, increpa in omni patientia, et doctrina."},{"number":3,"verse":"Erit enim tempus, cum sanam doctrinam non sustinebunt, sed ad sua desideria coacervabunt sibi magistros, prurientes auribus,"},{"number":4,"verse":"et a veritate quidem auditum avertent, ad fabulas autem convertentur."},{"number":5,"verse":"Tu vero vigila, in omnibus labora, opus fac evangelistæ, ministerium tuum imple. Sobrius esto."},{"number":6,"verse":"Ego enim jam delibor, et tempus resolutionis meæ instat."},{"number":7,"verse":"Bonum certamen certavi, cursum consummavi, fidem servavi."},{"number":8,"verse":"In reliquo reposita est mihi corona justitiæ, quam reddet mihi Dominus in illa die, justus judex : non solum autem mihi, sed et iis, qui diligunt adventum ejus. Festina ad me venire cito."},{"number":9,"verse":"Demas enim me reliquit, diligens hoc sæculum, et abiit Thessalonicam :"},{"number":10,"verse":"Crescens in Galatiam, Titus in Dalmatiam."},{"number":11,"verse":"Lucas est mecum solus. Marcum assume, et adduc tecum : est enim mihi utilis in ministerium."},{"number":12,"verse":"Tychicum autem misi Ephesum."},{"number":13,"verse":"Penulam, quam reliqui Troade apud Carpum, veniens affer tecum, et libros, maxime autem membranas."},{"number":14,"verse":"Alexander ærarius multa mala mihi ostendit : reddet illi Dominus secundum opera ejus :"},{"number":15,"verse":"quem et tu devita : valde enim restitit verbis nostris."},{"number":16,"verse":"In prima mea defensione nemo mihi affuit, sed omnes me dereliquerunt : non illis imputetur."},{"number":17,"verse":"Dominus autem mihi astitit, et confortavit me, ut per me prædicatio impleatur, et audiant omnes gentes : et liberatus sum de ore leonis."},{"number":18,"verse":"Liberavit me Dominus ab omni opere malo : et salvum faciet in regnum suum cæleste, cui gloria in sæcula sæculorum. Amen."},{"number":19,"verse":"Saluta Priscam, et Aquilam, et Onesiphori domum."},{"number":20,"verse":"Erastus remansit Corinthi. Trophimum autem reliqui infirmum Mileti."},{"number":21,"verse":"Festina ante hiemem venire. Salutant te Eubulus, et Pudens, et Linus, et Claudia, et fratres omnes."},{"number":22,"verse":"Dominus Jesus Christus cum spiritu tuo. Gratia vobiscum. Amen."}]}