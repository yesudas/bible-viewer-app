{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":7,"verses":[{"number":1,"verse":"Hæc quoque lex hostiæ pro delicto, Sancta sanctorum est :"},{"number":2,"verse":"idcirco ubi immolabitur holocaustum, mactabitur et victima pro delicto : sanguis ejus per gyrum altaris fundetur."},{"number":3,"verse":"Offerent ex ea caudam et adipem qui operit vitalia :"},{"number":4,"verse":"duos renunculos, et pinguedinem quæ juxta ilia est, reticulumque jecoris cum renunculis."},{"number":5,"verse":"Et adolebit ea sacerdos super altare : incensum est Domini pro delicto."},{"number":6,"verse":"Omnis masculus de sacerdotali genere, in loco sancto vescetur his carnibus, quia Sanctum sanctorum est."},{"number":7,"verse":"Sicut pro peccato offertur hostia, ita et pro delicto : utriusque hostiæ lex una erit : ad sacerdotem, qui eam obtulerit, pertinebit."},{"number":8,"verse":"Sacerdos qui offert holocausti victimam, habebit pellem ejus."},{"number":9,"verse":"Et omne sacrificium similæ, quod coquitur in clibano, et quidquid in craticula, vel in sartagine præparatur, ejus erit sacerdotis a quo offertur :"},{"number":10,"verse":"sive oleo conspersa, sive arida fuerint, cunctis filiis Aaron mensura æqua per singulos dividetur."},{"number":11,"verse":"Hæc est lex hostiæ pacificorum quæ offertur Domino."},{"number":12,"verse":"Si pro gratiarum actione oblatio fuerit, offerent panes absque fermento conspersos oleo, et lagana azyma uncta oleo, coctamque similam, et collyridas olei admistione conspersas :"},{"number":13,"verse":"panes quoque fermentatos cum hostia gratiarum, quæ immolatur pro pacificis :"},{"number":14,"verse":"ex quibus unus pro primitiis offeretur Domino, et erit sacerdotis qui fundet hostiæ sanguinem,"},{"number":15,"verse":"cujus carnes eadem comedentur die, nec remanebit ex eis quidquam usque mane."},{"number":16,"verse":"Si voto, vel sponte quispiam obtulerit hostiam, eadem similiter edetur die : sed et si quid in crastinum remanserit, vesci licitum est :"},{"number":17,"verse":"quidquid autem tertius invenerit dies, ignis absumet."},{"number":18,"verse":"Si quis de carnibus victimæ pacificorum die tertio comederit, irrita fiet oblatio, nec proderit offerenti : quin potius quæcumque anima tali se edulio contaminaverit, prævaricationis rea erit."},{"number":19,"verse":"Caro, quæ aliquid tetigerit immundum, non comedetur, sed comburetur igni : qui fuerit mundus, vescetur ex ea."},{"number":20,"verse":"Anima polluta quæ ederit de carnibus hostiæ pacificorum, quæ oblata est Domino, peribit de populis suis."},{"number":21,"verse":"Et quæ tetigerit immunditiam hominis, vel jumenti, sive omnis rei quæ polluere potest, et comederit de hujuscemodi carnibus, interibit de populis suis."},{"number":22,"verse":"Locutusque est Dominus ad Moysen, dicens :"},{"number":23,"verse":"Loquere filiis Israël : Adipem ovis, et bovis, et capræ non comedetis."},{"number":24,"verse":"Adipem cadaveris morticini, et ejus animalis, quod a bestia captum est, habebitis in varios usus."},{"number":25,"verse":"Si quis adipem, qui offerri debet in incensum Domini, comederit, peribit de populo suo."},{"number":26,"verse":"Sanguinem quoque omnis animalis non sumetis in cibo, tam de avibus quam de pecoribus."},{"number":27,"verse":"Omnis anima, quæ ederit sanguinem, peribit de populis suis."},{"number":28,"verse":"Locutusque est Dominus ad Moysen, dicens :"},{"number":29,"verse":"Loquere filiis Israël, dicens : Qui offert victimam pacificorum Domino, offerat simul et sacrificium, id est, libamenta ejus."},{"number":30,"verse":"Tenebit manibus adipem hostiæ, et pectusculum : cumque ambo oblata Domino consecraverit, tradet sacerdoti,"},{"number":31,"verse":"qui adolebit adipem super altare, pectusculum autem erit Aaron et filiorum ejus."},{"number":32,"verse":"Armus quoque dexter de pacificorum hostiis cedet in primitias sacerdotis."},{"number":33,"verse":"Qui obtulerit sanguinem et adipem filiorum Aaron, ipse habebit et armum dextrum in portione sua."},{"number":34,"verse":"Pectusculum enim elevationis, et armum separationis, tuli a filiis Israël de hostiis eorum pacificis, et dedi Aaron sacerdoti, et filiis ejus, lege perpetua, ab omni populo Israël."},{"number":35,"verse":"Hæc est unctio Aaron et filiorum ejus in cæremoniis Domini die qua obtulit eos Moyses, ut sacerdotio fungerentur,"},{"number":36,"verse":"et quæ præcepit eis dari Dominus a filiis Israël religione perpetua in generationibus suis."},{"number":37,"verse":"Ista est lex holocausti, et sacrificii pro peccato atque delicto, et pro consecratione et pacificorum victimis,"},{"number":38,"verse":"quam constituit Dominus Moysi in monte Sinai, quando mandabit filiis Israël ut offerrent oblationes suas Domino in deserto Sinai."}]}