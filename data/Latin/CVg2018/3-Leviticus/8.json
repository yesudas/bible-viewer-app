{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":8,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Tolle Aaron cum filiis suis, vestes eorum, et unctionis oleum, vitulum pro peccato, duos arietes, canistrum cum azymis :"},{"number":3,"verse":"et congregabis omnem cœtum ad ostium tabernaculi."},{"number":4,"verse":"Fecit Moyses ut Dominus imperaverat. Congregataque omni turba ante fores tabernaculi,"},{"number":5,"verse":"ait : Iste est sermo, quem jussit Dominus fieri."},{"number":6,"verse":"Statimque obtulit Aaron et filios ejus. Cumque lavisset eos,"},{"number":7,"verse":"vestivit pontificem subucula linea, accingens eum balteo, et induens eum tunica hyacinthina, et desuper humerale imposuit,"},{"number":8,"verse":"quod astringens cingulo aptavit rationali, in quo erat Doctrina et Veritas."},{"number":9,"verse":"Cidari quoque texit caput : et super eam, contra frontem, posuit laminam auream consecratam in sanctificatione, sicut præceperat ei Dominus."},{"number":10,"verse":"Tulit et unctionis oleum, quo linivit tabernaculum cum omni supellectili sua."},{"number":11,"verse":"Cumque sanctificans aspersisset altare septem vicibus, unxit illud, et omnia vasa ejus, labrumque cum basi sua sanctificavit oleo."},{"number":12,"verse":"Quod fundens super caput Aaron, unxit eum, et consecravit :"},{"number":13,"verse":"filios quoque ejus oblatos vestivit tunicis lineis, et cinxit balteis, imposuitque mitras, ut jusserat Dominus."},{"number":14,"verse":"Obtulit et vitulum pro peccato : cumque super caput ejus posuisset Aaron et filii ejus manus suas,"},{"number":15,"verse":"immolavit eum, hauriens sanguinem, et tincto digito, tetigit cornua altaris per gyrum : quo expiato et sanctificato, fudit reliquum sanguinem ad fundamenta ejus."},{"number":16,"verse":"Adipem vero qui erat super vitalia, et reticulum jecoris, duosque renunculos, cum arvinulis suis, adolevit super altare :"},{"number":17,"verse":"vitulum cum pelle, et carnibus, et fimo, cremans extra castra, sicut præceperat Dominus."},{"number":18,"verse":"Obtulit et arietem in holocaustum : super cujus caput cum imposuissent Aaron et filii ejus manus suas,"},{"number":19,"verse":"immolavit eum, et fudit sanguinem ejus per circuitum altaris."},{"number":20,"verse":"Ipsumque arietem in frusta concidens, caput ejus, et artus, et adipem adolevit igni,"},{"number":21,"verse":"lotis prius intestinis et pedibus : totumque simul arietem incendit super altare, eo quod esset holocaustum suavissimi odoris Domino, sicut præceperat ei."},{"number":22,"verse":"Obtulit et arietem secundum in consecratione sacerdotum, posueruntque super caput ejus Aaron et filii ejus manus suas :"},{"number":23,"verse":"quem cum immolasset Moyses, sumens de sanguine ejus, tetigit extremum auriculæ dextræ Aaron, et pollicem manus ejus dextræ, similiter et pedis."},{"number":24,"verse":"Obtulit et filios Aaron : cumque de sanguine arietis immolati tetigisset extremum auriculæ singulorum dextræ, et pollices manus ac pedis dextri, reliquum fudit super altare per circuitum :"},{"number":25,"verse":"adipem vero, et caudam, omnemque pinguedinem quæ operit intestina, reticulumque jecoris, et duos renes cum adipibus suis et armo dextro separavit."},{"number":26,"verse":"Tollens autem de canistro azymorum, quod erat coram Domino, panem absque fermento, et collyridam conspersam oleo, laganumque, posuit super adipes, et armum dextrum,"},{"number":27,"verse":"tradens simul omnia Aaron et filiis ejus. Qui postquam levaverunt ea coram Domino,"},{"number":28,"verse":"rursum suscepta de manibus eorum, adolevit super altare holocausti, eo quod consecrationis esset oblatio, in odorem suavitatis, sacrificii Domino."},{"number":29,"verse":"Tulitque pectusculum, elevans illud coram Domino, de ariete consecrationis in partem suam, sicut præceperat ei Dominus."},{"number":30,"verse":"Assumensque unguentum, et sanguinem qui erat in altari, aspersit super Aaron et vestimenta ejus, et super filios illius ac vestes eorum."},{"number":31,"verse":"Cumque sanctificasset eos in vestitu suo, præcepit eis, dicens : Coquite carnes ante fores tabernaculi, et ibi comedite eas ; panes quoque consecrationis edite, qui positi sunt in canistro, sicut præcepit mihi Dominus, dicens : Aaron et filii ejus comedent eos :"},{"number":32,"verse":"quidquid autem reliquum fuerit de carne et panibus, ignis absumet."},{"number":33,"verse":"De ostio quoque tabernaculi non exibitis septem diebus, usque ad diem quo complebitur tempus consecrationis vestræ ; septem enim diebus finitur consecratio :"},{"number":34,"verse":"sicut et impræsentiarum factum est, ut ritus sacrificii compleretur."},{"number":35,"verse":"Die ac nocte manebitis in tabernaculo observantes custodias Domini, ne moriamini : sic enim mihi præceptum est."},{"number":36,"verse":"Feceruntque Aaron et filii ejus cuncta quæ locutus est Dominus per manum Moysi."}]}