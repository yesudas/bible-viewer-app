{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":2,"verses":[{"number":1,"verse":"Anima cum obtulerit oblationem sacrificii Domino, simila erit ejus oblatio ; fundetque super eam oleum, et ponet thus,"},{"number":2,"verse":"ac deferet ad filios Aaron sacerdotes : quorum unus tollet pugillum plenum similæ et olei, ac totum thus, et ponet memoriale super altare in odorem suavissimum Domino."},{"number":3,"verse":"Quod autem reliquum fuerit de sacrificio, erit Aaron et filiorum ejus, Sanctum sanctorum de oblationibus Domini."},{"number":4,"verse":"Cum autem obtuleris sacrificium coctum in clibano : de simila, panes scilicet absque fermento, conspersos oleo, et lagana azyma oleo lita."},{"number":5,"verse":"Si oblatio tua fuerit de sartagine, similæ conspersæ oleo et absque fermento,"},{"number":6,"verse":"divides eam minutatim, et fundes super eam oleum."},{"number":7,"verse":"Sin autem de craticula fuerit sacrificium, æque simila oleo conspergetur :"},{"number":8,"verse":"quam offerens Domino, trades manibus sacerdotis."},{"number":9,"verse":"Qui cum obtulerit eam, tollet memoriale de sacrificio, et adolebit super altare in odorem suavitatis Domino :"},{"number":10,"verse":"quidquid autem reliquum est, erit Aaron, et filiorum ejus, Sanctum sanctorum de oblationibus Domini."},{"number":11,"verse":"Omnis oblatio quæ offeretur Domino, absque fermento fiet, nec quidquam fermenti ac mellis adolebitur in sacrificio Domino."},{"number":12,"verse":"Primitias tantum eorum offeretis ac munera : super altare vero non imponentur in odorem suavitatis."},{"number":13,"verse":"Quidquid obtuleris sacrificii, sale condies, nec auferes sal fœderis Dei tui de sacrificio tuo : in omni oblatione tua offeres sal."},{"number":14,"verse":"Si autem obtuleris munus primarum frugum tuarum Domino de spicis adhuc virentibus, torrebis igni, et confringes in morem farris, et sic offeres primitias tuas Domino,"},{"number":15,"verse":"fundens supra oleum, et thus imponens, quia oblatio Domini est :"},{"number":16,"verse":"de qua adolebit sacerdos in memoriam muneris partem farris fracti, et olei, ac totum thus."}]}