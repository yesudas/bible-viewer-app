{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":19,"verses":[{"number":1,"verse":"Locutus est Dominus ad Moysen, dicens :"},{"number":2,"verse":"Loquere ad omnem cœtum filiorum Israël, et dices ad eos : Sancti estote, quia ego sanctus sum, Dominus Deus vester."},{"number":3,"verse":"Unusquisque patrem suum, et matrem suam timeat. Sabbata mea custodite. Ego Dominus Deus vester."},{"number":4,"verse":"Nolite converti ad idola, nec deos conflatiles faciatis vobis. Ego Dominus Deus vester."},{"number":5,"verse":"Si immolaveritis hostiam pacificorum Domino, ut sit placabilis,"},{"number":6,"verse":"eo die quo fuerit immolata, comedetis eam, et die altero : quidquid autem residuum fuerit in diem tertium, igne comburetis."},{"number":7,"verse":"Si quis post biduum comederit ex ea, profanus erit, et impietatis reus :"},{"number":8,"verse":"portabitque iniquitatem suam, quia sanctum Domini polluit, et peribit anima illa de populo suo."},{"number":9,"verse":"Cumque messueris segetes terræ tuæ, non tondebis usque ad solum superficiem terræ, nec remanentes spicas colliges,"},{"number":10,"verse":"neque in vinea tua racemos et grana decidentia congregabis : sed pauperibus et peregrinis carpenda dimittes. Ego Dominus Deus vester."},{"number":11,"verse":"Non facietis furtum. Non mentiemini, nec decipiet unusquisque proximum suum."},{"number":12,"verse":"Non perjurabis in nomine meo, nec pollues nomen Dei tui. Ego Dominus."},{"number":13,"verse":"Non facies calumniam proximo tuo nec vi opprimes eum. Non morabitur opus mercenarii tui apud te usque mane."},{"number":14,"verse":"Non maledices surdo, nec coram cæco pones offendiculum : sed timebis Dominum Deum tuum, quia ego sum Dominus."},{"number":15,"verse":"Non facies quod iniquum est, nec injuste judicabis. Non consideres personam pauperis, nec honores vultum potentis. Juste judica proximo tuo."},{"number":16,"verse":"Non eris criminator, nec susurro in populo. Non stabis contra sanguinem proximi tui. Ego Dominus."},{"number":17,"verse":"Non oderis fratrem tuum in corde tuo, sed publice argue eum, ne habeas super illo peccatum."},{"number":18,"verse":"Non quæras ultionem, nec memor eris injuriæ civium tuorum. Diliges amicum tuum sicut teipsum. Ego Dominus."},{"number":19,"verse":"Leges meas custodite. Jumentum tuum non facies coire cum alterius generis animantibus. Agrum tuum non seres diverso semine. Veste, quæ ex duobus texta est, non indueris."},{"number":20,"verse":"Homo, si dormierit cum muliere coitu seminis, quæ sit ancilla etiam nubilis, et tamen pretio non redempta, nec libertate donata : vapulabunt ambo, et non morientur, quia non fuit libera."},{"number":21,"verse":"Pro delicto autem suo offeret Domino ad ostium tabernaculi testimonii arietem :"},{"number":22,"verse":"orabitque pro eo sacerdos, et pro peccato ejus coram Domino, et repropitiabitur ei, dimitteturque peccatum."},{"number":23,"verse":"Quando ingressi fueritis terram, et plantaveritis in ea ligna pomifera, auferetis præputia eorum : poma, quæ germinant, immunda erunt vobis, nec edetis ex eis."},{"number":24,"verse":"Quarto autem anno omnis fructus eorum sanctificabitur, laudabilis Domino."},{"number":25,"verse":"Quinto autem anno comedetis fructus, congregantes poma, quæ proferunt. Ego Dominus Deus vester."},{"number":26,"verse":"Non comedetis cum sanguine. Non augurabimini, nec observabitis somnia."},{"number":27,"verse":"Neque in rotundum attondebitis comam, nec radetis barbam."},{"number":28,"verse":"Et super mortuo non incidetis carnem vestram, neque figuras aliquas aut stigmata facietis vobis. Ego Dominus."},{"number":29,"verse":"Ne prostituas filiam tuam, ne contaminetur terra et impleatur piaculo."},{"number":30,"verse":"Sabbata mea custodite, et sanctuarium meum metuite. Ego Dominus."},{"number":31,"verse":"Non declinetis ad magos, nec ab ariolis aliquid sciscitemini, ut polluamini per eos. Ego Dominus Deus vester."},{"number":32,"verse":"Coram cano capite consurge, et honora personam senis : et time Dominum Deum tuum. Ego sum Dominus."},{"number":33,"verse":"Si habitaverit advena in terra vestra, et moratus fuerit inter vos, non exprobretis ei :"},{"number":34,"verse":"sed sit inter vos quasi indigena, et diligetis eum quasi vosmetipsos : fuistis enim et vos advenæ in terra Ægypti. Ego Dominus Deus vester."},{"number":35,"verse":"Nolite facere iniquum aliquid in judicio, in regula, in pondere, in mensura."},{"number":36,"verse":"Statera justa, et æqua sint pondera, justus modius, æquusque sextarius. Ego Dominus Deus vester, qui eduxi vos de terra Ægypti."},{"number":37,"verse":"Custodite omnia præcepta mea, et universa judicia, et facite ea. Ego Dominus."}]}