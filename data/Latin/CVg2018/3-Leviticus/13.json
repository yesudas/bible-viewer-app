{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":13,"verses":[{"number":1,"verse":"Locutusque est Dominus ad Moysen, et Aaron, dicens :"},{"number":2,"verse":"Homo, in cujus cute et carne ortus fuerit diversus color, sive pustula, aut quasi lucens quippiam, id est, plaga lepræ, adducetur ad Aaron sacerdotem, vel ad unum quemlibet filiorum ejus."},{"number":3,"verse":"Qui cum viderit lepram in cute, et pilos in album mutatos colorem, ipsamque speciem lepræ humiliorem cute et carne reliqua : plaga lepræ est, et ad arbitrium ejus separabitur."},{"number":4,"verse":"Sin autem lucens candor fuerit in cute, nec humilior carne reliqua, et pili coloris pristini, recludet eum sacerdos septem diebus :"},{"number":5,"verse":"et considerabit die septimo : et si quidem lepra ultra non creverit, nec transierit in cute priores terminos, rursum recludet eum septem diebus aliis."},{"number":6,"verse":"Et die septimo contemplabitur : si obscurior fuerit lepra, et non creverit in cute, mundabit eum, quia scabies est : lavabitque homo vestimenta sua, et mundus erit."},{"number":7,"verse":"Quod si postquam a sacerdote visus est, et redditus munditiæ, iterum lepra creverit : adducetur ad eum,"},{"number":8,"verse":"et immunditiæ condemnabitur."},{"number":9,"verse":"Plaga lepræ si fuerit in homine, adducetur ad sacerdotem,"},{"number":10,"verse":"et videbit eum. Cumque color albus in cute fuerit, et capillorum mutaverit aspectum, ipsa quoque caro viva apparuerit :"},{"number":11,"verse":"lepra vetustissima judicabitur, atque inolita cuti. Contaminabit itaque eum sacerdos, et non recludet, quia perspicuæ immunditiæ est."},{"number":12,"verse":"Sin autem effloruerit discurrens lepra in cute, et operuerit omnem cutem a capite usque ad pedes, quidquid sub aspectum oculorum cadit,"},{"number":13,"verse":"considerabit eum sacerdos, et teneri lepra mundissima judicabit : eo quod omnis in candorem versa sit, et idcirco homo mundus erit."},{"number":14,"verse":"Quando vero caro vivens in eo apparuerit,"},{"number":15,"verse":"tunc sacerdotis judicio polluetur, et inter immundos reputabitur : caro enim viva, si lepra aspergitur, immunda est."},{"number":16,"verse":"Quod si rursum versa fuerit in alborem, et totum hominem operuerit,"},{"number":17,"verse":"considerabit eum sacerdos, et mundum esse decernet."},{"number":18,"verse":"Caro autem et cutis in qua ulcus natum est, et sanatum,"},{"number":19,"verse":"et in loco ulceris cicatrix alba apparuerit, sive subrufa, adducetur homo ad sacerdotem."},{"number":20,"verse":"Qui cum viderit locum lepræ humiliorem carne reliqua, et pilos versos in candorem, contaminabit eum : plaga enim lepræ orta est in ulcere."},{"number":21,"verse":"Quod si pilus coloris est pristini, et cicatrix subobscura, et vicina carne non est humilior, recludet eum septem diebus :"},{"number":22,"verse":"et si quidem creverit, adjudicabit eum lepræ ;"},{"number":23,"verse":"sin autem steterit in loco suo, ulceris est cicatrix, et homo mundus erit."},{"number":24,"verse":"Caro autem et cutis, quam ignis exusserit, et sanata albam sive rufam habuerit cicatricem,"},{"number":25,"verse":"considerabit eam sacerdos : et ecce versa est in alborem, et locus ejus reliqua cute est humilior, contaminabit eum, quia plaga lepræ in cicatrice orta est."},{"number":26,"verse":"Quod si pilorum color non fuerit immutatus, nec humilior plaga carne reliqua, et ipsa lepræ species fuerit subobscura, recludet eum septem diebus,"},{"number":27,"verse":"et die septimo contemplabitur : si creverit in cute lepra, contaminabit eum."},{"number":28,"verse":"Sin autem in loco suo candor steterit non satis clarus, plaga combustionis est, et idcirco mundabitur, quia cicatrix est combusturæ."},{"number":29,"verse":"Vir, sive mulier, in cujus capite vel barba germinaverit lepra, videbit eos sacerdos."},{"number":30,"verse":"Et si quidem humilior fuerit locus carne reliqua, et capillus flavus, solitoque subtilior, contaminabit eos, quia lepra capitis ac barbæ est."},{"number":31,"verse":"Sin autem viderit locum maculæ æqualem vicinæ carni, et capillum nigrum : recludet eum septem diebus,"},{"number":32,"verse":"et die septimo intuebitur. Si non creverit macula, et capillus sui coloris est, et locus plagæ carni reliquæ æqualis :"},{"number":33,"verse":"radetur homo absque loco maculæ, et includetur septem diebus aliis."},{"number":34,"verse":"Si die septimo visa fuerit stetisse plaga in loco suo, nec humilior carne reliqua, mundabit eum : lotisque vestibus suis, mundus erit."},{"number":35,"verse":"Sin autem post emundationem rursus creverit macula in cute,"},{"number":36,"verse":"non quæret amplius utrum capillus in flavum colorem sit immutatus, quia aperte immundus est."},{"number":37,"verse":"Porro si steterit macula, et capilli nigri fuerint, noverit hominem sanatum esse, et confidenter eum pronuntiet mundum."},{"number":38,"verse":"Vir, sive mulier, in cujus cute candor apparuerit,"},{"number":39,"verse":"intuebitur eos sacerdos. Si deprehenderit subobscurum alborem lucere in cute, sciat non esse lepram, sed maculam coloris candidi, et hominem mundum."},{"number":40,"verse":"Vir, de cujus capite capilli fluunt, calvus et mundus est :"},{"number":41,"verse":"et si a fronte ceciderint pili, recalvaster et mundus est."},{"number":42,"verse":"Sin autem in calvitio sive in recalvatione albus vel rufus color fuerit exortus,"},{"number":43,"verse":"et hoc sacerdos viderit, condemnabit eum haud dubiæ lepræ, quæ orta est in calvitio."},{"number":44,"verse":"Quicumque ergo maculatus fuerit lepra, et separatus est ad arbitrium sacerdotis,"},{"number":45,"verse":"habebit vestimenta dissuta, caput nudum, os veste contectum, contaminatum ac sordidum se clamabit."},{"number":46,"verse":"Omni tempore quo leprosus est et immundus, solus habitabit extra castra."},{"number":47,"verse":"Vestis lanea sive linea, quæ lepram habuerit,"},{"number":48,"verse":"in stamine atque subtegmine, aut certe pellis, vel quidquid ex pelle confectum est,"},{"number":49,"verse":"si alba vel rufa macula fuerit infecta, lepra reputabitur, ostendeturque sacerdoti :"},{"number":50,"verse":"qui consideratam recludet septem diebus :"},{"number":51,"verse":"et die septimo rursus aspiciens, si deprehenderit crevisse, lepra perseverans est : pollutum judicabit vestimentum, et omne in quo fuerit inventa :"},{"number":52,"verse":"et idcirco comburetur flammis."},{"number":53,"verse":"Quod si eam viderit non crevisse,"},{"number":54,"verse":"præcipiet, et lavabunt id in quo lepra est, recludetque illud septem diebus aliis."},{"number":55,"verse":"Et cum viderit faciem quidem pristinam non reversam, nec tamen crevisse lepram, immundum judicabit, et igne comburet, eo quod infusa sit in superficie vestimenti, vel per totum, lepra."},{"number":56,"verse":"Sin autem obscurior fuerit locus lepræ, postquam vestis est lota, abrumpet eum, et a solido dividet."},{"number":57,"verse":"Quod si ultra apparuerit in his locis, quæ prius immaculata erant, lepra volatilis et vaga, debet igne comburi."},{"number":58,"verse":"Si cessaverit, lavabit aqua ea, quæ pura sunt, secundo, et munda erunt."},{"number":59,"verse":"Ista est lex lepræ vestimenti lanei et linei, staminis, atque subtegminis, omnisque supellectilis pelliceæ, quomodo mundari debeat, vel contaminari."}]}