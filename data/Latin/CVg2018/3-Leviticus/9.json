{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":9,"verses":[{"number":1,"verse":"Facto autem octavo die, vocavit Moyses Aaron, et filios ejus, ac majores natu Israël, dixitque ad Aaron :"},{"number":2,"verse":"Tolle de armento vitulum pro peccato, et arietem in holocaustum, utrumque immaculatum, et offer illos coram Domino."},{"number":3,"verse":"Et ad filios Israël loqueris : Tollite hircum pro peccato, et vitulum, atque agnum, anniculos, et sine macula in holocaustum,"},{"number":4,"verse":"bovem et arietem pro pacificis : et immolate eos coram Domino, in sacrificio singulorum similam conspersam oleo offerentes : hodie enim Dominus apparebit vobis."},{"number":5,"verse":"Tulerunt ergo cuncta quæ jusserat Moyses ad ostium tabernaculi : ubi cum omnis multitudo astaret,"},{"number":6,"verse":"ait Moyses : Iste est sermo, quem præcepit Dominus : facite, et apparebit vobis gloria ejus."},{"number":7,"verse":"Et dixit ad Aaron : Accede ad altare, et immola pro peccato tuo : offer holocaustum, et deprecare pro te et pro populo : cumque mactaveris hostiam populi, ora pro eo, sicut præcepit Dominus."},{"number":8,"verse":"Statimque Aaron accedens ad altare, immolavit vitulum pro peccato suo :"},{"number":9,"verse":"cujus sanguinem obtulerunt ei filii sui : in quo tingens digitum, tetigit cornua altaris, et fudit residuum ad basim ejus."},{"number":10,"verse":"Adipemque, et renunculos, ac reticulum jecoris, quæ sunt pro peccato, adolevit super altare, sicut præceperat Dominus Moysi :"},{"number":11,"verse":"carnes vero et pellem ejus extra castra combussit igni."},{"number":12,"verse":"Immolavit et holocausti victimam : obtuleruntque ei filii sui sanguinem ejus, quem fudit per altaris circuitum."},{"number":13,"verse":"Ipsam etiam hostiam in frusta concisam, cum capite et membris singulis obtulerunt ; quæ omnia super altare cremavit igni,"},{"number":14,"verse":"lotis aqua prius intestinis et pedibus."},{"number":15,"verse":"Et pro peccato populi offerens, mactavit hircum : expiatoque altari,"},{"number":16,"verse":"fecit holocaustum,"},{"number":17,"verse":"addens in sacrificio libamenta, quæ pariter offeruntur, et adolens ea super altare, absque cæremoniis holocausti matutini."},{"number":18,"verse":"Immolavit et bovem atque arietem, hostias pacificas populi : obtuleruntque ei filii sui sanguinem, quem fudit super altare in circuitum."},{"number":19,"verse":"Adipem autem bovis, et caudam arietis, renunculosque cum adipibus suis, et reticulum jecoris,"},{"number":20,"verse":"posuerunt super pectora : cumque cremati essent adipes super altare,"},{"number":21,"verse":"pectora eorum, et armos dextros separavit Aaron, elevans coram Domino, sicut præceperat Moyses."},{"number":22,"verse":"Et extendens manus ad populum, benedixit ei. Sicque completis hostiis pro peccato, et holocaustis, et pacificis, descendit."},{"number":23,"verse":"Ingressi autem Moyses et Aaron in tabernaculum testimonii, et deinceps egressi, benedixerunt populo. Apparuitque gloria Domini omni multitudini :"},{"number":24,"verse":"et ecce egressus ignis a Domino, devoravit holocaustum, et adipes qui erant super altare. Quod cum vidissent turbæ, laudaverunt Dominum, ruentes in facies suas."}]}