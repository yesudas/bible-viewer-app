{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":4,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Loquere filiis Israël : Anima, quæ peccaverit per ignorantiam, et de universis mandatis Domini, quæ præcepit ut non fierent, quippiam fecerit :"},{"number":3,"verse":"si sacerdos, qui unctus est, peccaverit, delinquere faciens populum, offeret pro peccato suo vitulum immaculatum Domino :"},{"number":4,"verse":"et adducet illum ad ostium tabernaculi testimonii coram Domino, ponetque manum super caput ejus, et immolabit eum Domino."},{"number":5,"verse":"Hauriet quoque de sanguine vituli, inferens illum in tabernaculum testimonii."},{"number":6,"verse":"Cumque intinxerit digitum in sanguine, asperget eo septies coram Domino contra velum sanctuarii."},{"number":7,"verse":"Ponetque de eodem sanguine super cornua altaris thymiamatis gratissimi Domino, quod est in tabernaculo testimonii : omnem autem reliquum sanguinem fundet in basim altaris holocausti in introitu tabernaculi."},{"number":8,"verse":"Et adipem vituli auferet pro peccato, tam eum qui vitalia operit quam omnia quæ intrinsecus sunt :"},{"number":9,"verse":"duos renunculos et reticulum quod est super eos juxta ilia, et adipem jecoris cum renunculis,"},{"number":10,"verse":"sicut aufertur de vitulo hostiæ pacificorum : et adolebit ea super altare holocausti."},{"number":11,"verse":"Pellem vero et omnes carnes, cum capite et pedibus et intestinis et fimo,"},{"number":12,"verse":"et reliquo corpore, efferet extra castra in locum mundum, ubi cineres effundi solent : incendetque ea super lignorum struem, quæ in loco effusorum cinerum cremabuntur."},{"number":13,"verse":"Quod si omnis turba Israël ignoraverit, et per imperitiam fecerit quod contra mandatum Domini est,"},{"number":14,"verse":"et postea intellexerit peccatum suum, offeret pro peccato suo vitulum, adducetque eum ad ostium tabernaculi."},{"number":15,"verse":"Et ponent seniores populi manus super caput ejus coram Domino. Immolatoque vitulo in conspectu Domini,"},{"number":16,"verse":"inferet sacerdos, qui unctus est, de sanguine ejus in tabernaculum testimonii,"},{"number":17,"verse":"tincto digito aspergens septies contra velum."},{"number":18,"verse":"Ponetque de eodem sanguine in cornibus altaris, quod est coram Domino in tabernaculo testimonii : reliquum autem sanguinem fundet juxta basim altaris holocaustorum, quod est in ostio tabernaculi testimonii."},{"number":19,"verse":"Omnemque ejus adipem tollet, et adolebit super altare :"},{"number":20,"verse":"sic faciens et de hoc vitulo quomodo fecit et prius : et rogante pro eis sacerdote, propitius erit eis Dominus."},{"number":21,"verse":"Ipsum autem vitulum efferet extra castra, atque comburet sicut et priorem vitulum : quia est pro peccato multitudinis."},{"number":22,"verse":"Si peccaverit princeps, et fecerit unum e pluribus per ignorantiam, quod Domini lege prohibetur :"},{"number":23,"verse":"et postea intellexerit peccatum suum, offeret hostiam Domino, hircum de capris immaculatum."},{"number":24,"verse":"Ponetque manum suam super caput ejus : cumque immolaverit eum loco ubi solet mactari holocaustum coram Domino, quia pro peccato est,"},{"number":25,"verse":"tinget sacerdos digitum in sanguine hostiæ pro peccato, tangens cornua altaris holocausti, et reliquum fundens ad basim ejus."},{"number":26,"verse":"Adipem vero adolebit supra, sicut in victimis pacificorum fieri solet : rogabitque pro eo sacerdos, et pro peccato ejus, et dimittetur ei."},{"number":27,"verse":"Quod si peccaverit anima per ignorantiam, de populo terræ, ut faciat quidquam de his, quæ Domini lege prohibentur, atque delinquat,"},{"number":28,"verse":"et cognoverit peccatum suum, offeret capram immaculatam."},{"number":29,"verse":"Ponetque manum super caput hostiæ quæ pro peccato est, et immolabit eam in loco holocausti."},{"number":30,"verse":"Tolletque sacerdos de sanguine in digito suo : et tangens cornua altaris holocausti, reliquum fundet ad basim ejus."},{"number":31,"verse":"Omnem autem adipem auferens, sicut auferri solet de victimis pacificorum, adolebit super altare in odorem suavitatis Domino : rogabitque pro eo, et dimittetur ei."},{"number":32,"verse":"Sin autem de pecoribus obtulerit victimam pro peccato, ovem scilicet immaculatam :"},{"number":33,"verse":"ponet manum super caput ejus, et immolabit eam in loco ubi solent cædi holocaustorum hostiæ."},{"number":34,"verse":"Sumetque sacerdos de sanguine ejus digito suo, et tangens cornua altaris holocausti, reliquum fundet ad basim ejus."},{"number":35,"verse":"Omnem quoque adipem auferens, sicut auferri solet adeps arietis, qui immolatur pro pacificis, cremabit super altare in incensum Domini : rogabitque pro eo, et pro peccato ejus, et dimittetur ei."}]}