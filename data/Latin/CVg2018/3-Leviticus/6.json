{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":6,"verses":[{"number":1,"verse":"Locutus est Dominus ad Moysen, dicens :"},{"number":2,"verse":"Anima quæ peccaverit, et contempto Domino, negaverit proximo suo depositum quod fidei ejus creditum fuerat, vel vi aliquid extorserit, aut calumniam fecerit,"},{"number":3,"verse":"sive rem perditam invenerit, et inficians insuper pejeraverit, et quodlibet aliud ex pluribus fecerit, in quibus solent peccare homines,"},{"number":4,"verse":"convicta delicti,"},{"number":5,"verse":"reddet omnia, quæ per fraudem voluit obtinere, integra, et quintam insuper partem domino cui damnum intulerat."},{"number":6,"verse":"Pro peccato autem suo offeret arietem immaculatum de grege, et dabit eum sacerdoti, juxta æstimationem mensuramque delicti :"},{"number":7,"verse":"qui rogabit pro eo coram Domino, et dimittetur illi pro singulis quæ faciendo peccavit."},{"number":8,"verse":"Locutusque est Dominus ad Moysen, dicens :"},{"number":9,"verse":"Præcipe Aaron et filiis ejus : Hæc est lex holocausti : cremabitur in altari tota nocte usque mane : ignis ex eodem altari erit."},{"number":10,"verse":"Vestietur tunica sacerdos et feminalibus lineis : tolletque cineres, quos vorans ignis exussit, et ponens juxta altare,"},{"number":11,"verse":"spoliabitur prioribus vestimentis, indutusque aliis, efferret eos extra castra, et in loco mundissimo usque ad favillam consumi faciet."},{"number":12,"verse":"Ignis autem in altari semper ardebit, quem nutriet sacerdos subjiciens ligna mane per singulos dies, et imposito holocausto, desuper adolebit adipes pacificorum."},{"number":13,"verse":"Ignis est iste perpetuus, qui numquam deficiet in altari."},{"number":14,"verse":"Hæc est lex sacrificii et libamentorum, quæ offerent filii Aaron coram Domino, et coram altari."},{"number":15,"verse":"Tollet sacerdos pugillum similæ, quæ conspersa est oleo, et totum thus, quod super similam positum est : adolebitque illud in altari in monimentum odoris suavissimi Domino :"},{"number":16,"verse":"reliquam autem partem similæ comedet Aaron cum filiis suis, absque fermento : et comedet in loco sancto atrii tabernaculi."},{"number":17,"verse":"Ideo autem non fermentabitur, quia pars ejus in Domini offertur incensum. Sanctum sanctorum erit, sicut pro peccato atque delicto."},{"number":18,"verse":"Mares tantum stirpis Aaron comedent illud. Legitimum ac sempiternum erit in generationibus vestris de sacrificiis Domini : omnis qui tetigerit illa, sanctificabitur."},{"number":19,"verse":"Locutusque est Dominus ad Moysen, dicens :"},{"number":20,"verse":"Hæc est oblatio Aaron, et filiorum ejus, quam offerre debent Domino in die unctionis suæ. Decimam partem ephi offerent similæ in sacrificio sempiterno, medium ejus mane, et medium ejus vespere :"},{"number":21,"verse":"quæ in sartagine oleo conspersa frigetur. Offeret autem eam calidam in odorem suavissimum Domino"},{"number":22,"verse":"sacerdos, qui jure patri successerit, et tota cremabitur in altari."},{"number":23,"verse":"Omne enim sacrificium sacerdotum igne consumetur, nec quisquam comedet ex eo."},{"number":24,"verse":"Locutus est autem Dominus ad Moysen, dicens :"},{"number":25,"verse":"Loquere Aaron et filiis ejus : Ista est lex hostiæ pro peccato : in loco ubi offertur holocaustum, immolabitur coram Domino. Sanctum sanctorum est."},{"number":26,"verse":"Sacerdos, qui offert, comedet eam in loco sancto, in atrio tabernaculi."},{"number":27,"verse":"Quidquid tetigerit carnes ejus, sanctificabitur. Si de sanguine illius vestis fuerit aspersa, lavabitur in loco sancto."},{"number":28,"verse":"Vas autem fictile, in quo cocta est, confringetur ; quod si vas æneum fuerit, defricabitur, et lavabitur aqua."},{"number":29,"verse":"Omnis masculus de genere sacerdotali vescetur de carnibus ejus, quia Sanctum sanctorum est."},{"number":30,"verse":"Hostia enim quæ cæditur pro peccato, cujus sanguis infertur in tabernaculum testimonii ad expiandum in sanctuario, non comedetur, sed comburetur igni."}]}