{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":21,"verses":[{"number":1,"verse":"Dixit quoque Dominus ad Moysen : Loquere ad sacerdotes filios Aaron, et dices ad eos : Ne contaminetur sacerdos in mortibus civium suorum,"},{"number":2,"verse":"nisi tantum in consanguineis, ac propinquis, id est, super patre et matre, et filio, et filia, fratre quoque,"},{"number":3,"verse":"et sorore virgine quæ non est nupta viro :"},{"number":4,"verse":"sed nec in principe populi sui contaminabitur."},{"number":5,"verse":"Non radent caput, nec barbam, neque in carnibus suis facient incisuras."},{"number":6,"verse":"Sancti erunt Deo suo, et non polluent nomen ejus : incensum enim Domini, et panes Dei sui offerunt, et ideo sancti erunt."},{"number":7,"verse":"Scortum et vile prostibulum non ducent uxorem, nec eam quæ repudiata est a marito : quia consecrati sunt Deo suo,"},{"number":8,"verse":"et panes propositionis offerunt. Sint ergo sancti, quia et ego sanctus sum, Dominus qui sanctifico eos."},{"number":9,"verse":"Sacerdotis filia si deprehensa fuerit in stupro, et violaverit nomen patris sui, flammis exuretur."},{"number":10,"verse":"Pontifex, id est, sacerdos maximus inter fratres suos, super cujus caput fusum est unctionis oleum, et cujus manus in sacerdotio consecratæ sunt, vestitusque est sanctis vestibus, caput suum non discooperiet, vestimenta non scindet :"},{"number":11,"verse":"et ad omnem mortuum non ingredietur omnino : super patre quoque suo et matre non contaminabitur."},{"number":12,"verse":"Nec egredietur de sanctis, ne polluat sanctuarium Domini, quia oleum sanctæ unctionis Dei sui super eum est. Ego Dominus."},{"number":13,"verse":"Virginem ducet uxorem :"},{"number":14,"verse":"viduam autem et repudiatam, et sordidam, atque meretricem non accipiet, sed puellam de populo suo :"},{"number":15,"verse":"ne commisceat stirpem generis sui vulgo gentis suæ : quia ego Dominus, qui sanctifico eum."},{"number":16,"verse":"Locutusque est Dominus ad Moysen, dicens :"},{"number":17,"verse":"Loquere ad Aaron : Homo de semine tuo per familias qui habuerit maculam, non offeret panes Deo suo,"},{"number":18,"verse":"nec accedet ad ministerium ejus : si cæcus fuerit, si claudus, si parvo vel grandi, vel torto naso,"},{"number":19,"verse":"si fracto pede, si manu,"},{"number":20,"verse":"si gibbus, si lippus, si albuginem habens in oculo, si jugem scabiem, si impetiginem in corpore, vel herniosus."},{"number":21,"verse":"Omnis qui habuerit maculam de semine Aaron sacerdotis, non accedet offerre hostias Domino, nec panes Deo suo :"},{"number":22,"verse":"vescetur tamen panibus qui offeruntur in sanctuario,"},{"number":23,"verse":"ita dumtaxat, ut intra velum non ingrediatur, nec accedat ad altare, quia maculam habet, et contaminare non debet sanctuarium meum. Ego Dominus qui sanctifico eos."},{"number":24,"verse":"Locutus est ergo Moyses ad Aaron, et ad filios ejus, et ad omnem Israël cuncta quæ fuerant sibi imperata."}]}