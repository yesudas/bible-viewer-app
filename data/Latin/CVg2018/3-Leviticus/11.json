{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":11,"verses":[{"number":1,"verse":"Locutusque est Dominus ad Moysen et Aaron, dicens :"},{"number":2,"verse":"Dicite filiis Israël : Hæc sunt animalia quæ comedere debetis de cunctis animantibus terræ :"},{"number":3,"verse":"omne quod habet divisam ungulam, et ruminat in pecoribus, comedetis."},{"number":4,"verse":"Quidquid autem ruminat quidem, et habet ungulam, sed non dividit eam, sicut camelus et cetera, non comedetis illud, et inter immunda reputabitis."},{"number":5,"verse":"Chœrogryllus qui ruminat, ungulamque non dividit, immundus est."},{"number":6,"verse":"Lepus quoque : nam et ipse ruminat, sed ungulam non dividit."},{"number":7,"verse":"Et sus : qui cum ungulam dividat, non ruminat."},{"number":8,"verse":"Horum carnibus non vescemini, nec cadavera contingetis, quia immunda sunt vobis."},{"number":9,"verse":"Hæc sunt quæ gignuntur in aquis, et vesci licitum est : omne quod habet pinnulas et squamas, tam in mari quam in fluminibus et stagnis, comedetis."},{"number":10,"verse":"Quidquid autem pinnulas et squamas non habet, eorum quæ in aquis moventur et vivunt, abominabile vobis,"},{"number":11,"verse":"execrandumque erit : carnes eorum non comedetis, et morticina vitabitis."},{"number":12,"verse":"Cuncta quæ non habent pinnulas et squamas in aquis, polluta erunt."},{"number":13,"verse":"Hæc sunt quæ de avibus comedere non debetis, et vitanda sunt vobis : aquilam, et gryphem, et haliæetum,"},{"number":14,"verse":"et milvum ac vulturem juxta genus suum,"},{"number":15,"verse":"et omne corvini generis in similitudinem suam,"},{"number":16,"verse":"struthionem, et noctuam, et larum, et accipitrem juxta genus suum :"},{"number":17,"verse":"bubonem, et mergulum, et ibin,"},{"number":18,"verse":"et cygnum, et onocrotalum, et porphyrionem,"},{"number":19,"verse":"herodionem, et charadrion juxta genus suum, upupam quoque, et vespertilionem."},{"number":20,"verse":"Omne de volucribus quod graditur super quatuor pedes, abominabile erit vobis."},{"number":21,"verse":"Quidquid autem ambulat quidem super quatuor pedes, sed habet longiora retro crura, per quæ salit super terram,"},{"number":22,"verse":"comedere debetis, ut est bruchus in genere suo, et attacus atque ophiomachus, ac locusta, singula juxta genus suum."},{"number":23,"verse":"Quidquid autem ex volucribus quatuor tantum habet pedes, execrabile erit vobis :"},{"number":24,"verse":"et quicumque morticina eorum tetigerit, polluetur, et erit immundus usque ad vesperum :"},{"number":25,"verse":"et si necesse fuerit ut portet quippiam horum mortuum, lavabit vestimenta sua, et immundus erit usque ad occasum solis."},{"number":26,"verse":"Omne animal quod habet quidem ungulam, sed non dividit eam, nec ruminat, immundum erit : et qui tetigerit illud, contaminabitur."},{"number":27,"verse":"Quod ambulat super manus ex cunctis animantibus, quæ incedunt quadrupedia, immundum erit : qui tetigerit morticina eorum, polluetur usque ad vesperum."},{"number":28,"verse":"Et qui portaverit hujuscemodi cadavera, lavabit vestimenta sua, et immundus erit usque ad vesperum : quia omnia hæc immunda sunt vobis."},{"number":29,"verse":"Hæc quoque inter polluta reputabuntur de his quæ moventur in terra, mustela et mus et crocodilus, singula juxta genus suum,"},{"number":30,"verse":"mygale, et chamæleon, et stellio, et lacerta, et talpa."},{"number":31,"verse":"Omnia hæc immunda sunt. Qui tetigerit morticina eorum, immundus erit usque ad vesperum :"},{"number":32,"verse":"et super quod ceciderit quidquam de morticinis eorum, polluetur, tam vas ligneum et vestimentum, quam pelles et cilicia : et in quocumque fit opus, tingentur aqua, et polluta erunt usque ad vesperum, et sic postea mundabuntur."},{"number":33,"verse":"Vas autem fictile, in quod horum quidquam intro cecidit, polluetur, et idcirco frangendum est."},{"number":34,"verse":"Omnis cibus, quem comedetis, si fusa fuerit super eum aqua, immundus erit : et omne liquens quod bibitur de universo vase, immundum erit."},{"number":35,"verse":"Et quidquid de morticinis hujuscemodi ceciderit super illud, immundum erit : sive clibani, sive chytropodes, destruentur, et immundi erunt."},{"number":36,"verse":"Fontes vero et cisternæ, et omnis aquarum congregatio munda erit. Qui morticinum eorum tetigerit, polluetur."},{"number":37,"verse":"Si ceciderit super sementem, non polluet eam."},{"number":38,"verse":"Si autem quispiam aqua sementem perfuderit, et postea morticinis tacta fuerit, illico polluetur."},{"number":39,"verse":"Si mortuum fuerit animal, quod licet vobis comedere, qui cadaver ejus tetigerit, immundus erit usque ad vesperum :"},{"number":40,"verse":"et qui comederit ex eo quippiam, sive portaverit, lavabit vestimenta sua, et immundus erit usque ad vesperum."},{"number":41,"verse":"Omne quod reptat super terram, abominabile erit, nec assumetur in cibum."},{"number":42,"verse":"Quidquid super pectus quadrupes graditur, et multos habet pedes, sive per humum trahitur, non comedetis, quia abominabile est."},{"number":43,"verse":"Nolite contaminare animas vestras, nec tangatis quidquam eorum, ne immundi sitis."},{"number":44,"verse":"Ego enim sum Dominus Deus vester : sancti estote, quia ego sanctus sum. Ne polluatis animas vestras in omni reptili quod movetur super terram."},{"number":45,"verse":"Ego enim sum Dominus, qui eduxi vos de terra Ægypti, ut essem vobis in Deum. Sancti eritis, quia ego sanctus sum."},{"number":46,"verse":"Ista est lex animantium ac volucrum, et omnis animæ viventis, quæ movetur in aqua, et reptat in terra,"},{"number":47,"verse":"ut differentias noveritis mundi et immundi, et sciatis quid comedere et quid respuere debeatis."}]}