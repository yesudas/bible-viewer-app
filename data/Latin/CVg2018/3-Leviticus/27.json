{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":27,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Loquere filiis Israël, et dices ad eos : Homo qui votum fecerit, et spoponderit Deo animam suam, sub æstimatione dabit pretium."},{"number":3,"verse":"Si fuerit masculus a vigesimo anno usque ad sexagesimum annum, dabit quinquaginta siclos argenti ad mensuram sanctuarii :"},{"number":4,"verse":"si mulier, triginta."},{"number":5,"verse":"A quinto autem anno usque ad vigesimum, masculus dabit viginti siclos : femina, decem."},{"number":6,"verse":"Ab uno mense usque ad annum quintum, pro masculo dabuntur quinque sicli : pro femina, tres."},{"number":7,"verse":"Sexagenarius et ultra masculus dabit quindecim siclos : femina, decem."},{"number":8,"verse":"Si pauper fuerit, et æstimationem reddere non valebit, stabit coram sacerdote : et quantum ille æstimaverit, et viderit eum posse reddere, tantum dabit."},{"number":9,"verse":"Animal autem, quod immolari potest Domino, si quis voverit, sanctum erit,"},{"number":10,"verse":"et mutari non poterit, id est, nec melius malo, nec pejus bono : quod si mutaverit, et ipsum quod mutatum est, et illud pro quo mutatum est, consecratum erit Domino."},{"number":11,"verse":"Animal immundum, quod immolari Domino non potest, si quis voverit, adducetur ante sacerdotem :"},{"number":12,"verse":"qui judicans utrum bonum an malum sit, statuet pretium."},{"number":13,"verse":"Quod si dare voluerit is qui offert, addet supra æstimationem quintam partem."},{"number":14,"verse":"Homo si voverit domum suam, et sanctificaverit Domino, considerabit eam sacerdos utrum bona an mala sit, et juxta pretium, quod ab eo fuerit constitutum, venundabitur :"},{"number":15,"verse":"sin autem ille qui voverat, voluerit redimere eam, dabit quintam partem æstimationis supra, et habebit domum."},{"number":16,"verse":"Quod si agrum possessionis suæ voverit, et consecraverit Domino, juxta mensuram sementis æstimabitur pretium : si triginta modiis hordei seritur terra, quinquaginta siclis venundetur argenti."},{"number":17,"verse":"Si statim ab anno incipientis jubilæi voverit agrum, quanto valere potest, tanto æstimabitur."},{"number":18,"verse":"Sin autem post aliquantum temporis, supputabit sacerdos pecuniam juxta annorum, qui reliqui sunt, numerum usque ad jubilæum, et detrahetur ex pretio."},{"number":19,"verse":"Quod si voluerit redimere agrum ille qui voverat, addet quintam partem æstimatæ pecuniæ, et possidebit eum."},{"number":20,"verse":"Sin autem noluerit redimere, sed alteri cuilibet fuerit venundatus, ultra eum qui voverat redimere non poterit."},{"number":21,"verse":"Quia cum jubilæi venerit dies, sanctificatus erit Domino, et possessio consecrata ad jus pertinet sacerdotum."},{"number":22,"verse":"Si ager emptus est, et non de possessione majorum sanctificatus fuerit Domino,"},{"number":23,"verse":"supputabit sacerdos juxta annorum numerum usque ad jubilæum, pretium : et dabit ille qui voverat eum, Domino."},{"number":24,"verse":"In jubilæo autem revertetur ad priorem dominum, qui vendiderat eum, et habuerat in sorte possessionis suæ."},{"number":25,"verse":"Omnis æstimatio siclo sanctuarii ponderabitur. Siclus viginti obolos habet."},{"number":26,"verse":"Primogenita, quæ ad Dominum pertinent, nemo sanctificare poterit et vovere : sive bos, sive ovis fuerit, Domini sunt."},{"number":27,"verse":"Quod si immundum est animal, redimet qui obtulit, juxta æstimationem tuam, et addet quintam partem pretii : si redimere noluerit, vendetur alteri quantocumque a te fuerit æstimatum."},{"number":28,"verse":"Omne quod Domino consecratur, sive homo fuerit, sive animal, sive ager, non vendetur, nec redimi poterit. Quidquid semel fuerit consecratum, Sanctum sanctorum erit Domino :"},{"number":29,"verse":"et omnis consecratio, quæ offertur ab homine, non redimetur, sed morte morietur."},{"number":30,"verse":"Omnes decimæ terræ, sive de frugibus, sive de pomis arborum, Domini sunt, et illi sanctificantur."},{"number":31,"verse":"Si quis autem voluerit redimere decimas suas, addet quintam partem earum."},{"number":32,"verse":"Omnium decimarum bovis et ovis et capræ, quæ sub pastoris virga transeunt, quidquid decimum venerit, sanctificabitur Domino."},{"number":33,"verse":"Non eligetur nec bonum nec malum, nec altero commutabitur, si quis mutaverit : et quod mutatum est, et pro quo mutatum est, sanctificabitur Domino, et non redimetur."},{"number":34,"verse":"Hæc sunt præcepta, quæ mandavit Dominus Moysi ad filios Israël in monte Sinai."}]}