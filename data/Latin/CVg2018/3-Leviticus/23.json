{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":23,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Loquere filiis Israël, et dices ad eos : Hæ sunt feriæ Domini, quas vocabitis sanctas."},{"number":3,"verse":"Sex diebus facietis opus : dies septimus, quia sabbati requies est, vocabitur sanctus : omne opus non facietis in eo : sabbatum Domini est in cunctis habitationibus vestris."},{"number":4,"verse":"Hæ sunt ergo feriæ Domini sanctæ, quas celebrare debetis temporibus suis."},{"number":5,"verse":"Mense primo, quartadecima die mensis ad vesperum, Phase Domini est :"},{"number":6,"verse":"et quintadecima die mensis hujus, solemnitas azymorum Domini est. Septem diebus azyma comedetis."},{"number":7,"verse":"Dies primus erit vobis celeberrimus, sanctusque : omne opus servile non facietis in eo,"},{"number":8,"verse":"sed offeretis sacrificium in igne Domino septem diebus. Dies autem septimus erit celebrior et sanctior : nullumque servile opus facietis in eo."},{"number":9,"verse":"Locutusque est Dominus ad Moysen, dicens :"},{"number":10,"verse":"Loquere filiis Israël, et dices ad eos : Cum ingressi fueritis terram, quam ego dabo vobis, et messueritis segetem, feretis manipulos spicarum, primitias messis vestræ, ad sacerdotem :"},{"number":11,"verse":"qui elevabit fasciculum coram Domino, ut acceptabile sit pro vobis, altero die sabbati, et sanctificabit illum."},{"number":12,"verse":"Atque in eodem die quo manipulus consecratur, cædetur agnus immaculatus anniculus in holocaustum Domini."},{"number":13,"verse":"Et libamenta offerentur cum eo, duæ decimæ similæ conspersæ oleo in incensum Domini, odoremque suavissimum : liba quoque vini, quarta pars hin."},{"number":14,"verse":"Panem, et polentam, et pultes non comedetis ex segete, usque ad diem qua offeretis ex ea Deo vestro. Præceptum est sempiternum in generationibus, cunctisque habitaculis vestris."},{"number":15,"verse":"Numerabitis ergo ab altero die sabbati, in quo obtulistis manipulum primitiarum, septem hebdomadas plenas,"},{"number":16,"verse":"usque ad alteram diem expletionis hebdomadæ septimæ, id est, quinquaginta dies : et sic offeretis sacrificium novum Domino"},{"number":17,"verse":"ex omnibus habitaculis vestris, panes primitiarum duos de duabus decimis similæ fermentatæ, quos coquetis in primitias Domini."},{"number":18,"verse":"Offeretisque cum panibus septem agnos immaculatos anniculos, et vitulum de armento unum, et arietes duos, et erunt in holocaustum cum libamentis suis, in odorem suavissimum Domini."},{"number":19,"verse":"Facietis et hircum pro peccato, duosque agnos anniculos hostias pacificorum."},{"number":20,"verse":"Cumque elevaverit eos sacerdos cum panibus primitiarum coram Domino, cedent in usum ejus."},{"number":21,"verse":"Et vocabitis hunc diem celeberrimum, atque sanctissimum : omne opus servile non facietis in eo. Legitimum sempiternum erit in cunctis habitaculis, et generationibus vestris."},{"number":22,"verse":"Postquam autem messueritis segetem terræ vestræ, nec secabitis eam usque ad solum, nec remanentes spicas colligetis : sed pauperibus et peregrinis dimittetis eas. Ego sum Dominus Deus vester."},{"number":23,"verse":"Locutusque est Dominus ad Moysen, dicens :"},{"number":24,"verse":"Loquere filiis Israël : Mense septimo, prima die mensis, erit vobis sabbatum, memoriale, clangentibus tubis, et vocabitur sanctum :"},{"number":25,"verse":"omne opus servile non facietis in eo, et offeretis holocaustum Domino."},{"number":26,"verse":"Locutusque est Dominus ad Moysen, dicens :"},{"number":27,"verse":"Decimo die mensis hujus septimi, dies expiationum erit celeberrimus, et vocabitur sanctus : affligetisque animas vestras in eo, et offeretis holocaustum Domino."},{"number":28,"verse":"Omne opus servile non facietis in tempore diei hujus : quia dies propitiationis est, ut propitietur vobis Dominus Deus vester."},{"number":29,"verse":"Omnis anima, quæ afflicta non fuerit die hac, peribit de populis suis :"},{"number":30,"verse":"et quæ operis quippiam fecerit, delebo eam de populo suo."},{"number":31,"verse":"Nihil ergo operis facietis in eo : legitimum sempiternum erit vobis in cunctis generationibus, et habitationibus vestris."},{"number":32,"verse":"Sabbatum requietionis est, et affligetis animas vestras die nono mensis : a vespera usque ad vesperam celebrabitis sabbata vestra."},{"number":33,"verse":"Et locutus est Dominus ad Moysen, dicens :"},{"number":34,"verse":"Loquere filiis Israël : A quintodecimo die mensis hujus septimi, erunt feriæ tabernaculorum septem diebus Domino."},{"number":35,"verse":"Dies primus vocabitur celeberrimus atque sanctissimus : omne opus servile non facietis in eo."},{"number":36,"verse":"Et septem diebus offeretis holocausta Domino. Dies quoque octavus erit celeberrimus, atque sanctissimus, et offeretis holocaustum Domino : est enim cœtus atque collectæ : omne opus servile non facietis in eo."},{"number":37,"verse":"Hæ sunt feriæ Domini, quas vocabitis celeberrimas atque sanctissimas, offeretisque in eis oblationes Domino, holocausta et libamenta juxta ritum uniuscujusque diei :"},{"number":38,"verse":"exceptis sabbatis Domini, donisque vestris, et quæ offeretis ex voto, vel quæ sponte tribuetis Domino."},{"number":39,"verse":"A quintodecimo ergo die mensis septimi, quando congregaveritis omnes fructus terræ vestræ, celebrabitis ferias Domini septem diebus : die primo et die octavo erit sabbatum, id est, requies."},{"number":40,"verse":"Sumetisque vobis die primo fructus arboris pulcherrimæ, spatulasque palmarum, et ramos ligni densarum frondium, et salices de torrente, et lætabimini coram Domino Deo vestro."},{"number":41,"verse":"Celebrabitisque solemnitatem ejus septem diebus per annum : legitimum sempiternum erit in generationibus vestris. Mense septimo festa celebrabitis,"},{"number":42,"verse":"et habitabitis in umbraculis septem diebus : omnis, qui de genere est Israël, manebit in tabernaculis,"},{"number":43,"verse":"ut discant posteri vestri quod in tabernaculis habitare fecerim filios Israël, cum educerem eos de terra Ægypti. Ego Dominus Deus vester."},{"number":44,"verse":"Locutusque est Moyses super solemnitatibus Domini ad filios Israël."}]}