{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":24,"verses":[{"number":1,"verse":"Et locutus est Dominus ad Moysen, dicens :"},{"number":2,"verse":"Præcipe filiis Israël, ut afferant tibi oleum de olivis purissimum, ac lucidum, ad concinnandas lucernas jugiter,"},{"number":3,"verse":"extra velum testimonii in tabernaculo fœderis. Ponetque eas Aaron a vespere usque ad mane coram Domino, cultu rituque perpetuo in generationibus vestris."},{"number":4,"verse":"Super candelabrum mundissimum ponentur semper in conspectu Domini."},{"number":5,"verse":"Accipies quoque similam, et coques ex ea duodecim panes, qui singuli habebunt duas decimas :"},{"number":6,"verse":"quorum senos altrinsecus super mensam purissimam coram Domino statues :"},{"number":7,"verse":"et pones super eos thus lucidissimum, ut sit panis in monimentum oblationis Domini."},{"number":8,"verse":"Per singula sabbata mutabuntur coram Domino suscepti a filiis Israël fœdere sempiterno :"},{"number":9,"verse":"eruntque Aaron et filiorum ejus, ut comedant eos in loco sancto : quia Sanctum sanctorum est de sacrificiis Domini jure perpetuo."},{"number":10,"verse":"Ecce autem egressus filius mulieris Israëlitidis, quem pepererat de viro ægyptio inter filios Israël, jurgatus est in castris cum viro Israëlita."},{"number":11,"verse":"Cumque blasphemasset nomen, et maledixisset ei, adductus est ad Moysen. (Vocabatur autem mater ejus Salumith, filia Dabri de tribu Dan.)"},{"number":12,"verse":"Miseruntque eum in carcerem, donec nossent quid juberet Dominus."},{"number":13,"verse":"Qui locutus est ad Moysen,"},{"number":14,"verse":"dicens : Educ blasphemum extra castra, et ponant omnes qui audierunt, manus suas super caput ejus, et lapidet eum populus universus."},{"number":15,"verse":"Et ad filios Israël loqueris : Homo, qui maledixerit Deo suo, portabit peccatum suum ;"},{"number":16,"verse":"et qui blasphemaverit nomen Domini, morte moriatur : lapidibus opprimet eum omnis multitudo, sive ille civis, sive peregrinus fuerit. Qui blasphemaverit nomen Domini, morte moriatur."},{"number":17,"verse":"Qui percusserit, et occiderit hominem, morte moriatur."},{"number":18,"verse":"Qui percusserit animal, reddet vicarium, id est, animam pro anima."},{"number":19,"verse":"Qui irrogaverit maculam cuilibet civium suorum, sicut fecit, sic fiet ei :"},{"number":20,"verse":"fracturam pro fractura, oculum pro oculo, dentem pro dente restituet : qualem inflixerit maculam, talem sustinere cogetur."},{"number":21,"verse":"Qui percusserit jumentum, reddet aliud. Qui percusserit hominem, punietur."},{"number":22,"verse":"Æquum judicium sit inter vos, sive peregrinus, sive civis peccaverit : quia ego sum Dominus Deus vester."},{"number":23,"verse":"Locutusque est Moyses ad filios Israël : et eduxerunt eum, qui blasphemaverat, extra castra, ac lapidibus oppresserunt. Feceruntque filii Israël sicut præceperat Dominus Moysi."}]}