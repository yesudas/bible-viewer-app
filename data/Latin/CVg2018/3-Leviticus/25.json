{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":25,"verses":[{"number":1,"verse":"Locutusque est Dominus ad Moysen in monte Sinai, dicens :"},{"number":2,"verse":"Loquere filiis Israël, et dices ad eos : Quando ingressi fueritis terram quam ego dabo vobis, sabbatizes sabbatum Domino."},{"number":3,"verse":"Sex annis seres agrum tuum, et sex annis putabis vineam tuam, colligesque fructus ejus :"},{"number":4,"verse":"septimo autem anno sabbatum erit terræ, requietionis Domini : agrum non seres, et vineam non putabis."},{"number":5,"verse":"Quæ sponte gignet humus, non metes : et uvas primitiarum tuarum non colliges quasi vindemiam : annus enim requietionis terræ est :"},{"number":6,"verse":"sed erunt vobis in cibum, tibi et servo tuo, ancillæ et mercenario tuo, et advenæ qui peregrinantur apud te :"},{"number":7,"verse":"jumentis tuis et pecoribus, omnia quæ nascuntur præbebunt cibum."},{"number":8,"verse":"Numerabis quoque tibi septem hebdomadas annorum, id est, septies septem, quæ simul faciunt annos quadraginta novem :"},{"number":9,"verse":"et clanges buccina mense septimo, decima die mensis, propitiationis tempore, in universa terra vestra."},{"number":10,"verse":"Sanctificabisque annum quinquagesimum, et vocabis remissionem cunctis habitatoribus terræ tuæ : ipse est enim jubilæus. Revertetur homo ad possessionem suam, et unusquisque rediet ad familiam pristinam :"},{"number":11,"verse":"quia jubilæus est, et quinquagesimus annus. Non seretis neque metetis sponte in agro nascentia, et primitias vindemiæ non colligetis,"},{"number":12,"verse":"ob sanctificationem jubilæi : sed statim oblata comedetis."},{"number":13,"verse":"Anno jubilæi, redient omnes ad possessiones suas."},{"number":14,"verse":"Quando vendes quippiam civi tuo, vel emes ab eo, ne contristes fratrem tuum, sed juxta numerum annorum jubilæi emes ab eo,"},{"number":15,"verse":"et juxta supputationem frugum vendet tibi."},{"number":16,"verse":"Quanto plures anni remanserint post jubilæum, tanto crescet et pretium : et quanto minus temporis numeraveris, tanto minoris et emptio constabit : tempus enim frugum vendet tibi."},{"number":17,"verse":"Nolite affligere contribules vestros, sed timeat unusquisque Deum suum, quia ego Dominus Deus vester."},{"number":18,"verse":"Facite præcepta mea, et judicia custodite, et implete ea : ut habitare possitis in terra absque ullo pavore,"},{"number":19,"verse":"et gignat vobis humus fructus suos, quibus vescamini usque ad saturitatem, nullius impetum formidantes."},{"number":20,"verse":"Quod si dixeritis : Quid comedemus anno septimo, si non severimus, neque collegerimus fruges nostras ?"},{"number":21,"verse":"dabo benedictionem meam vobis anno sexto, et faciet fructus trium annorum :"},{"number":22,"verse":"seretisque anno octavo, et comedetis veteres fruges usque ad nonum annum : donec nova nascantur, edetis vetera."},{"number":23,"verse":"Terra quoque non vendetur in perpetuum, quia mea est, et vos advenæ et coloni mei estis :"},{"number":24,"verse":"unde cuncta regio possessionis vestræ sub redemptionis conditione vendetur."},{"number":25,"verse":"Si attenuatus frater tuus vendiderit possessiunculam suam, et voluerit propinquus ejus, potest redimere quod ille vendiderat."},{"number":26,"verse":"Sin autem non habuerit proximum, et ipse pretium ad redimendum potuerit invenire,"},{"number":27,"verse":"computabuntur fructus ex eo tempore quo vendidit : et quod reliquum est, reddet emptori, sicque recipiet possessionem suam."},{"number":28,"verse":"Quod si non invenerit manus ejus ut reddat pretium, habebit emptor quod emerat, usque ad annum jubilæum. In ipso enim omnis venditio redibit ad dominum et ad possessorem pristinum."},{"number":29,"verse":"Qui vendiderit domum intra urbis muros, habebit licentiam redimendi, donec unus impleatur annus."},{"number":30,"verse":"Si non redemerit, et anni circulus fuerit evolutus, emptor possidebit eam, et posteri ejus in perpetuum, et redimi non poterit, etiam in jubilæo."},{"number":31,"verse":"Sin autem in villa domus, quæ muros non habet, agrorum jure vendetur : si ante redempta non fuerit, in jubilæo revertetur ad dominum."},{"number":32,"verse":"Ædes Levitarum quæ in urbibus sunt, semper possunt redimi :"},{"number":33,"verse":"si redemptæ non fuerint, in jubilæo revertentur ad dominos, quia domus urbium Levitarum pro possessionibus sunt inter filios Israël."},{"number":34,"verse":"Suburbana autem eorum non veneant, quia possessio sempiterna est."},{"number":35,"verse":"Si attenuatus fuerit frater tuus, et infirmus manu, et susceperis eum quasi advenam et peregrinum, et vixerit tecum,"},{"number":36,"verse":"ne accipias usuras ab eo, nec amplius quam dedisti : time Deum tuum, ut vivere possit frater tuus apud te."},{"number":37,"verse":"Pecuniam tuam non dabis ei ad usuram, et frugum superabundantiam non exiges."},{"number":38,"verse":"Ego Dominus Deus vester, qui eduxi vos de terra Ægypti, ut darem vobis terram Chanaan, et essem vester Deus."},{"number":39,"verse":"Si paupertate compulsus vendiderit se tibi frater tuus, non eum opprimes servitute famulorum,"},{"number":40,"verse":"sed quasi mercenarius et colonus erit : usque ad annum jubilæum operabitur apud te,"},{"number":41,"verse":"et postea egredietur cum liberis suis, et revertetur ad cognationem, ad possessionem patrum suorum."},{"number":42,"verse":"Mei enim servi sunt, et ego eduxi eos de terra Ægypti : non veneant conditione servorum :"},{"number":43,"verse":"ne affligas eum per potentiam, sed metuito Deum tuum."},{"number":44,"verse":"Servus et ancilla sint vobis de nationibus quæ in circuitu vestro sunt :"},{"number":45,"verse":"et de advenis qui peregrinantur apud vos, vel qui ex his nati fuerint in terra vestra, hos habebitis famulos :"},{"number":46,"verse":"et hæreditario jure transmittetis ad posteros, ac possidebitis in æternum : fratres autem vestros filios Israël ne opprimatis per potentiam."},{"number":47,"verse":"Si invaluerit apud vos manus advenæ atque peregrini, et attenuatus frater tuus vendiderit se ei, aut cuiquam de stirpe ejus :"},{"number":48,"verse":"post venditionem potest redimi. Qui voluerit ex fratribus suis, redimet eum,"},{"number":49,"verse":"et patruus, et patruelis, et consanguineus, et affinis. Sin autem et ipse potuerit, redimet se,"},{"number":50,"verse":"supputatis dumtaxat annis a tempore venditionis suæ usque ad annum jubilæum : et pecunia, qua venditus fuerat, juxta annorum numerum, et rationem mercenarii supputata."},{"number":51,"verse":"Si plures fuerint anni qui remanent usque ad jubilæum, secundum hos reddet et pretium :"},{"number":52,"verse":"si pauci, ponet rationem cum eo juxta annorum numerum, et reddet emptori quod reliquum est annorum,"},{"number":53,"verse":"quibus ante servivit mercedibus imputatis : non affliget eum violenter in conspectu tuo."},{"number":54,"verse":"Quod si per hæc redimi non potuerit, anno jubilæo egredietur cum liberis suis."},{"number":55,"verse":"Mei enim sunt servi filii Israël, quos eduxi de terra Ægypti."}]}