{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":1,"verses":[{"number":1,"verse":"Vocavit autem Moysen, et locutus est ei Dominus de tabernaculo testimonii, dicens :"},{"number":2,"verse":"Loquere filiis Israël, et dices ad eos : Homo, qui obtulerit ex vobis hostiam Domino de pecoribus, id est, de bobus et ovibus offerens victimas,"},{"number":3,"verse":"si holocaustum fuerit ejus oblatio, ac de armento : masculum immaculatum offeret ad ostium tabernaculi testimonii, ad placandum sibi Dominum :"},{"number":4,"verse":"ponetque manum super caput hostiæ, et acceptabilis erit, atque in expiationem ejus proficiens."},{"number":5,"verse":"Immolabitque vitulum coram Domino, et offerent filii Aaron sacerdotes sanguinem ejus, fundentes per altaris circuitum, quod est ante ostium tabernaculi :"},{"number":6,"verse":"detractaque pelle hostiæ, artus in frusta concident."},{"number":7,"verse":"Et subjicient in altari ignem, strue lignorum ante composita :"},{"number":8,"verse":"et membra quæ sunt cæsa, desuper ordinantes, caput videlicet, et cuncta quæ adhærent jecori,"},{"number":9,"verse":"intestinis et pedibus lotis aqua : adolebitque ea sacerdos super altare in holocaustum et suavem odorem Domino."},{"number":10,"verse":"Quod si de pecoribus oblatio est, de ovibus sive de capris holocaustum, masculum absque macula offeret :"},{"number":11,"verse":"immolabitque ad latus altaris, quod respicit ad aquilonem, coram Domino : sanguinem vero illius fundent super altare filii Aaron per circuitum :"},{"number":12,"verse":"dividentque membra, caput, et omnia quæ adhærent jecori, et ponent super ligna, quibus subjiciendus est ignis :"},{"number":13,"verse":"intestina vero et pedes lavabunt aqua. Et oblata omnia adolebit sacerdos super altare in holocaustum et odorem suavissimum Domino."},{"number":14,"verse":"Si autem de avibus, holocausti oblatio fuerit Domino, de turturibus, aut pullis columbæ,"},{"number":15,"verse":"offeret eam sacerdos ad altare : et retorto ad collum capite, ac rupto vulneris loco, decurrere faciet sanguinem super crepidinem altaris :"},{"number":16,"verse":"vesiculam vero gutturis, et plumas projiciet prope altare ad orientalem plagam, in loco in quo cineres effundi solent,"},{"number":17,"verse":"confringetque ascellas ejus, et non secabit, neque ferro dividet eam, et adolebit super altare, lignis igne supposito. Holocaustum est et oblatio suavissimi odoris Domino."}]}