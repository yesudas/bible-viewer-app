{"bibleAbbr":"CVg2018","bookName":"Leviticus","bookEnglishName":"Leviticus","chapterNumber":3,"verses":[{"number":1,"verse":"Quod si hostia pacificorum fuerit ejus oblatio, et de bobus voluerit offerre, marem sive feminam, immaculata offeret coram Domino."},{"number":2,"verse":"Ponetque manum super caput victimæ suæ, quæ immolabitur in introitu tabernaculi testimonii, fundentque filii Aaron sacerdotes sanguinem per altaris circuitum."},{"number":3,"verse":"Et offerent de hostia pacificorum in oblationem Domino, adipem qui operit vitalia, et quidquid pinguedinis est intrinsecus :"},{"number":4,"verse":"duos renes cum adipe quo teguntur ilia, et reticulum jecoris cum renunculis."},{"number":5,"verse":"Adolebuntque ea super altare in holocaustum, lignis igne supposito, in oblationem suavissimi odoris Domino."},{"number":6,"verse":"Si vero de ovibus fuerit ejus oblatio et pacificorum hostia, sive masculum obtulerit, sive feminam, immaculata erunt."},{"number":7,"verse":"Si agnum obtulerit coram Domino,"},{"number":8,"verse":"ponet manum suam super caput victimæ suæ : quæ immolabitur in vestibulo tabernaculi testimonii : fundentque filii Aaron sanguinem ejus per circuitum altaris."},{"number":9,"verse":"Et offerent de pacificorum hostia sacrificium Domino : adipem et caudam totam"},{"number":10,"verse":"cum renibus, et pinguedinem quæ operit ventrem atque universa vitalia, et utrumque renunculum cum adipe qui est juxta ilia, reticulumque jecoris cum renunculis."},{"number":11,"verse":"Et adolebit ea sacerdos super altare in pabulum ignis et oblationis Domini."},{"number":12,"verse":"Si capra fuerit ejus oblatio, et obtulerit eam Domino,"},{"number":13,"verse":"ponet manum suam super caput ejus : immolabitque eam in introitu tabernaculi testimonii, et fundent filii Aaron sanguinem ejus per altaris circuitum."},{"number":14,"verse":"Tollentque ex ea in pastum ignis dominici, adipem qui operit ventrem, et qui tegit universa vitalia :"},{"number":15,"verse":"duos renunculos cum reticulo, quod est super eos juxta ilia, et arvinam jecoris cum renunculis :"},{"number":16,"verse":"adolebitque ea super altare sacerdos in alimoniam ignis, et suavissimi odoris. Omnis adeps, Domini erit"},{"number":17,"verse":"jure perpetuo in generationibus, et cunctis habitaculis vestris : nec sanguinem nec adipem omnino comedetis."}]}