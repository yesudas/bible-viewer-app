{"bibleAbbr":"CVg2018","bookName":"Joshua","bookEnglishName":"Joshua","chapterNumber":6,"verses":[{"number":1,"verse":"Jericho autem clausa erat atque munita, timore filiorum Israël, et nullus egredi audebat aut ingredi."},{"number":2,"verse":"Dixitque Dominus ad Josue : Ecce dedi in manu tua Jericho, et regem ejus, omnesque fortes viros."},{"number":3,"verse":"Circuite urbem cuncti bellatores semel per diem : sic facietis sex diebus."},{"number":4,"verse":"Septimo autem die, sacerdotes tollant septem buccinas, quarum usus est in jubilæo, et præcedant arcam fœderis : septiesque circuibitis civitatem, et sacerdotes clangent buccinis."},{"number":5,"verse":"Cumque insonuerit vox tubæ longior atque concisior, et in auribus vestris increpuerit, conclamabit omnis populus vociferatione maxima, et muri funditus corruent civitatis, ingredienturque singuli per locum contra quem steterint."},{"number":6,"verse":"Vocavit ergo Josue filius Nun sacerdotes, et dixit ad eos : Tollite arcam fœderis : et septem alii sacerdotes tollant septem jubilæorum buccinas, et incedant ante arcam Domini."},{"number":7,"verse":"Ad populum quoque ait : Ite, et circuite civitatem, armati, præcedentes arcam Domini."},{"number":8,"verse":"Cumque Josue verba finisset, et septem sacerdotes septem buccinis clangerent ante arcam fœderis Domini,"},{"number":9,"verse":"omnisque præcederet armatus exercitus, reliquum vulgus arcam sequebatur, ac buccinis omnia concrepabant."},{"number":10,"verse":"Præceperat autem Josue populo, dicens : Non clamabitis, nec audietur vox vestra, neque ullus sermo ex ore vestro egredietur, donec veniat dies in quo dicam vobis : Clamate, et vociferamini."},{"number":11,"verse":"Circuivit ergo arca Domini civitatem semel per diem, et reversa in castra mansit ibi."},{"number":12,"verse":"Igitur Josue de nocte consurgente, tulerunt sacerdotes arcam Domini,"},{"number":13,"verse":"et septem ex eis septem buccinas, quarum in jubilæo usus est : præcedebantque arcam Domini ambulantes atque clangentes : et armatus populus ibat ante eos, vulgus autem reliquum sequebatur arcam, et buccinis personabat."},{"number":14,"verse":"Circuieruntque civitatem secundo die semel, et reversi sunt in castra. Sic fecerunt sex diebus."},{"number":15,"verse":"Dies autem septimo, diluculo consurgentes, circuierunt urbem, sicut dispositum erat, septies."},{"number":16,"verse":"Cumque septimo circuitu clangerent buccinis sacerdotes, dixit Josue ad omnem Israël : Vociferamini : tradidit enim vobis Dominus civitatem."},{"number":17,"verse":"Sitque civitas hæc anathema, et omnia quæ in ea sunt, Domino : sola Rahab meretrix vivat, cum universis qui cum ea in domo sunt : abscondit enim nuntios quos direximus."},{"number":18,"verse":"Vos autem cavete ne de his, quæ præcepta sunt, quippiam contingatis, et sitis prævaricationis rei, et omnia castra Israël sub peccato sint atque turbentur."},{"number":19,"verse":"Quidquid autem auri et argenti fuerit, et vasorum æneorum ac ferri, Domino consecretur, repositum in thesauris ejus."},{"number":20,"verse":"Igitur omni populo vociferante, et clangentibus tubis, postquam in aures multitudinis vox sonitusque increpuit, muri illico corruerunt : et ascendit unusquisque per locum qui contra se erat : ceperuntque civitatem,"},{"number":21,"verse":"et interfecerunt omnia quæ erant in ea, a viro usque ad mulierem, ab infante usque ad senem. Boves quoque et oves et asinos in ore gladii percusserunt."},{"number":22,"verse":"Duobus autem viris, qui exploratores missi fuerant, dixit Josue : Ingredimini domum mulieris meretricis, et producite eam, et omnia quæ illius sunt, sicut illi juramento firmastis."},{"number":23,"verse":"Ingressique juvenes eduxerunt Rahab, et parentes ejus, fratres quoque, et cunctam supellectilem ac cognationem illius, et extra castra Israël manere fecerunt."},{"number":24,"verse":"Urbem autem, et omnia quæ erant in ea, succenderunt, absque auro et argento, et vasis æneis, ac ferro, quæ in ærarium Domini consecrarunt."},{"number":25,"verse":"Rahab vero meretricem, et domum patris ejus, et omnia quæ habebat, fecit Josue vivere, et habitaverunt in medio Israël, usque in præsentem diem : eo quod absconderit nuntios, quos miserat ut explorarent Jericho. In tempore illo, imprecatus est Josue, dicens :"},{"number":26,"verse":"Maledictus vir coram Domino, qui suscitaverit et ædificaverit civitatem Jericho. In primogenito suo fundamenta illius jaciat, et in novissimo liberorum ponat portas ejus."},{"number":27,"verse":"Fuit ergo Dominus cum Josue, et nomen ejus vulgatum est in omni terra."}]}