{"bibleAbbr":"CVg2018","bookName":"Joshua","bookEnglishName":"Joshua","chapterNumber":3,"verses":[{"number":1,"verse":"Igitur Josue de nocte consurgens movit castra : egredientesque de Setim, venerunt ad Jordanem ipse et omnes filii Israël, et morati sunt ibi tres dies."},{"number":2,"verse":"Quibus evolutis transierunt præcones per castrorum medium,"},{"number":3,"verse":"et clamare cœperunt : Quando videritis arcam fœderis Domini Dei vestri, et sacerdotes stirpis Leviticæ portantes eam, vos quoque consurgite, et sequimini præcedentes :"},{"number":4,"verse":"sitque inter vos et arcam spatium cubitorum duum millium : ut procul videre possitis, et nosse per quam viam ingrediamini : quia prius non ambulastis per eam : et cavete ne appropinquetis ad arcam."},{"number":5,"verse":"Dixitque Josue ad populum : Sanctificamini : cras enim faciet Dominus inter vos mirabilia."},{"number":6,"verse":"Et ait ad sacerdotes : Tollite arcam fœderis, et præcedite populum. Qui jussa complentes, tulerunt, et ambulaverunt ante eos."},{"number":7,"verse":"Dixitque Dominus ad Josue : Hodie incipiam exaltare te coram omni Israël : ut sciant quod sicut cum Moyse fui, ita et tecum sim."},{"number":8,"verse":"Tu autem præcipe sacerdotibus, qui portant arcam fœderis, et dic eis : Cum ingressi fueritis partem aquæ Jordanis, state in ea."},{"number":9,"verse":"Dixitque Josue ad filios Israël : Accedite huc, et audite verbum Domini Dei vestri."},{"number":10,"verse":"Et rursum : In hoc, inquit, scietis quod Dominus Deus vivens in medio vestri est, et disperdet in conspectu vestro Chananæum et Hethæum, Hevæum et Pherezæum, Gergesæum quoque et Jebusæum, et Amorrhæum."},{"number":11,"verse":"Ecce arca fœderis Domini omnis terræ antecedet vos per Jordanem."},{"number":12,"verse":"Parate duodecim viros de tribubus Israël, singulos per singulas tribus."},{"number":13,"verse":"Et cum posuerint vestigia pedum suorum sacerdotes qui portant arcam Domini Dei universæ terræ in aquis Jordanis, aquæ quæ inferiores sunt, decurrent atque deficient : quæ autem desuper veniunt, in una mole consistent."},{"number":14,"verse":"Igitur egressus est populus de tabernaculis suis, ut transiret Jordanem : et sacerdotes, qui portabant arcam fœderis, pergebant ante eum."},{"number":15,"verse":"Ingressisque eis Jordanem, et pedibus eorum in parte aquæ tinctis (Jordanis autem ripas alvei sui tempore messis impleverat),"},{"number":16,"verse":"steterunt aquæ descendentes in loco uno, et ad instar montis intumescentes apparebant procul, ab urbe quæ vocatur Adom usque ad locum Sarthan : quæ autem inferiores erant, in mare Solitudinis (quod nunc vocatur Mortuum) descenderunt, usquequo omnino deficerent."},{"number":17,"verse":"Populus autem incedebat contra Jericho : et sacerdotes qui portabant arcam fœderis Domini, stabant super siccam humum in medio Jordanis accincti, omnisque populus per arentem alveum transibat."}]}