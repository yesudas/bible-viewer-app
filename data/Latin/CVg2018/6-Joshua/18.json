{"bibleAbbr":"CVg2018","bookName":"Joshua","bookEnglishName":"Joshua","chapterNumber":18,"verses":[{"number":1,"verse":"Congregatique sunt omnes filii Israël in Silo, ibique fixerunt tabernaculum testimonii, et fuit eis terra subjecta."},{"number":2,"verse":"Remanserant autem filiorum Israël septem tribus, quæ necdum acceperant possessiones suas."},{"number":3,"verse":"Ad quos Josue ait : Usquequo marcetis ignavia, et non intratis ad possidendam terram, quam Dominus Deus patrum vestrorum dedit vobis ?"},{"number":4,"verse":"Eligite de singulis tribubus ternos viros, ut mittam eos, et pergant atque circumeant terram, et describant eam juxta numerum uniuscujusque multitudinis : referantque ad me quod descripserint."},{"number":5,"verse":"Dividite vobis terram in septem partes : Judas sit in terminis suis ab australi plaga, et domus Joseph ab aquilone."},{"number":6,"verse":"Mediam inter hos terram in septem partes describite : et huc venietis ad me, ut coram Domino Deo vestro mittam vobis hic sortem :"},{"number":7,"verse":"quia non est inter vos pars Levitarum, sed sacerdotium Domini est eorum hæreditas. Gad autem et Ruben, et dimidia tribus Manasse, jam acceperant possessiones suas trans Jordanem ad orientalem plagam, quas dedit eis Moyses famulus Domini."},{"number":8,"verse":"Cumque surrexissent viri, ut pergerent ad describendam terram, præcepit eis Josue, dicens : Circuite terram, et describite eam, ac revertimini ad me : ut hic coram Domino, in Silo, mittam vobis sortem."},{"number":9,"verse":"Itaque perrexerunt : et lustrantes eam, in septem partes diviserunt, scribentes in volumine. Reversique sunt ad Josue in castra Silo."},{"number":10,"verse":"Qui misit sortes coram Domino in Silo, divisitque terram filiis Israël in septem partes."},{"number":11,"verse":"Et ascendit sors prima filiorum Benjamin per familias suas, ut possiderent terram inter filios Juda et filios Joseph."},{"number":12,"verse":"Fuitque terminus eorum contra aquilonem a Jordane : pergens juxta latus Jericho septentrionalis plagæ, et inde contra occidentem ad montana conscendens et perveniens ad solitudinem Bethaven,"},{"number":13,"verse":"atque pertransiens juxta Luzam ad meridiem, ipsa est Bethel : descenditque in Ataroth Addar, in montem qui est ad meridiem Beth-horon inferioris :"},{"number":14,"verse":"et inclinatur circuiens contra mare ad meridiem montis qui respicit Beth-horon contra Africum : suntque exitus ejus in Cariath-baal, quæ vocatur et Cariathiarim, urbem filiorum Juda. Hæc est plaga contra mare, ad occidentem."},{"number":15,"verse":"A meridie autem ex parte Cariathiarim egreditur terminus contra mare, et pervenit usque ad fontem aquarum Nephtoa."},{"number":16,"verse":"Descenditque in partem montis, qui respicit vallem filiorum Ennom : et est contra septentrionalem plagam in extrema parte vallis Raphaim. Descenditque in Geennom (id est, vallem Ennom) juxta latus Jebusæi ad austrum : et pervenit ad fontem Rogel,"},{"number":17,"verse":"transiens ad aquilonem, et egrediens ad Ensemes, id est, fontem solis :"},{"number":18,"verse":"et pertransit usque ad tumulos, qui sunt e regione ascensus Adommim : descenditque ad Abenboën, id est, lapidem Boën filii Ruben : et pertransit ex latere aquilonis ad campestria : descenditque in planitiem,"},{"number":19,"verse":"et prætergreditur contra aquilonem Beth Hagla : suntque exitus ejus contra linguam maris salsissimi ab aquilone in fine Jordanis ad australem plagam :"},{"number":20,"verse":"qui est terminus illius ab oriente. Hæc est possessio filiorum Benjamin per terminos suos in circuitu, et familias suas."},{"number":21,"verse":"Fueruntque civitates ejus, Jericho et Beth Hagla et vallis Casis,"},{"number":22,"verse":"Beth Araba et Samaraim et Bethel"},{"number":23,"verse":"et Avim et Aphara et Ophera,"},{"number":24,"verse":"villa Emona et Ophni et Gabee : civitates duodecim, et villæ earum."},{"number":25,"verse":"Gabaon et Rama et Beroth,"},{"number":26,"verse":"et Mesphe et Caphara, et Amosa"},{"number":27,"verse":"et Recem, Jarephel et Tharela,"},{"number":28,"verse":"et Sela, Eleph, et Jebus, quæ est Jerusalem, Gabaath et Cariath : civitates quatuordecim, et villæ earum. Hæc est possessio filiorum Benjamin juxta familias suas."}]}