{"bibleAbbr":"CVg2018","bookName":"1 Peter","bookEnglishName":"1 Peter","chapterNumber":3,"verses":[{"number":1,"verse":"Similiter et mulieres subditæ sint viris suis : ut etsi qui non credunt verbo, per mulierem conversationem sine verbo lucrifiant :"},{"number":2,"verse":"considerantes in timore castam conversationem vestram."},{"number":3,"verse":"Quarum non sit extrinsecus capillatura, aut circumdatio auri, aut indumenti vestimentorum cultus :"},{"number":4,"verse":"sed qui absconditus est cordis homo, in incorruptibilitate quieti, et modesti spiritus, qui est in conspectu Dei locuples."},{"number":5,"verse":"Sic enim aliquando et sanctæ mulieres, sperantes in Deo, ornabant se, subjectæ propriis viris."},{"number":6,"verse":"Sicut Sara obediebat Abrahæ, dominum eum vocans : cujus estis filiæ benefacientes, et non pertimentes ullam perturbationem."},{"number":7,"verse":"Viri similiter cohabitantes secundum scientiam, quasi infirmiori vasculo muliebri impartientes honorem, tamquam et cohæredibus gratiæ vitæ : ut non impediantur orationes vestræ."},{"number":8,"verse":"In fine autem omnes unanimes, compatientes fraternitatis amatores, misericordes, modesti, humiles :"},{"number":9,"verse":"non reddentes malum pro malo, nec maledictum pro maledicto, sed e contrario benedicentes : quia in hoc vocati estis, ut benedictionem hæreditate possideatis."},{"number":10,"verse":"Qui enim vult vitam diligere, et dies videre bonos, coërceat linguam suam a malo, et labia ejus ne loquantur dolum."},{"number":11,"verse":"Declinet a malo, et faciat bonum : inquirat pacem, et sequatur eam :"},{"number":12,"verse":"quia oculi Domini super justos, et aures ejus in preces eorum : vultus autem Domini super facientes mala."},{"number":13,"verse":"Et quis est qui vobis noceat, si boni æmulatores fueritis ?"},{"number":14,"verse":"Sed et si quid patimini propter justitiam, beati. Timorem autem eorum ne timueritis, et non conturbemini."},{"number":15,"verse":"Dominum autem Christum sanctificate in cordibus vestris, parati semper ad satisfactionem omni poscenti vos rationem de ea, quæ in vobis est, spe."},{"number":16,"verse":"Sed cum modestia, et timore, conscientiam habentes bonam : ut in eo, quod detrahunt vobis, confundantur, qui calumniantur vestram bonam in Christo conversationem."},{"number":17,"verse":"Melius est enim benefacientes (si voluntas Dei velit) pati, quam malefacientes."},{"number":18,"verse":"Quia et Christus semel pro peccatis nostris mortuus est, justus pro injustis, ut nos offerret Deo, mortificatus quidem carne, vivificatus autem spiritu."},{"number":19,"verse":"In quo et his, qui in carcere erant, spiritibus veniens prædicavit :"},{"number":20,"verse":"qui increduli fuerant aliquando, quando exspectabant Dei patientiam in diebus Noë, cum fabricaretur arca : in qua pauci, id est octo animæ, salvæ factæ sunt per aquam."},{"number":21,"verse":"Quod et vos nunc similis formæ salvos fecit baptisma : non carnis depositio sordium, sed conscientiæ bonæ interrogatio in Deum per resurrectionem Jesu Christi."},{"number":22,"verse":"Qui est in dextera Dei, deglutiens mortem ut vitæ æternæ hæredes efficeremur : profectus in cælum subjectis sibi angelis, et potestatibus, et virtutibus."}]}