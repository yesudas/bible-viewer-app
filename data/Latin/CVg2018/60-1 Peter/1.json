{"bibleAbbr":"CVg2018","bookName":"1 Peter","bookEnglishName":"1 Peter","chapterNumber":1,"verses":[{"number":1,"verse":"Petrus Apostolus Jesu Christi, electis advenis dispersionis Ponti, Galatiæ, Cappadociæ, Asiæ, et Bithyniæ,"},{"number":2,"verse":"secundum præscientiam Dei Patris, in sanctificationem Spiritus, in obedientiam, et aspersionem sanguinis Jesu Christi. Gratia vobis, et pax multiplicetur."},{"number":3,"verse":"Benedictus Deus et Pater Domini nostri Jesu Christi, qui secundum misericordiam suam magnam regeneravit nos in spem vivam, per resurrectionem Jesu Christi ex mortuis,"},{"number":4,"verse":"in hæreditatem incorruptibilem, et incontaminatam, et immarcescibilem, conservatam in cælis in vobis,"},{"number":5,"verse":"qui in virtute Dei custodimini per fidem in salutem, paratam revelari in tempore novissimo."},{"number":6,"verse":"In quo exsultabis, modicum nunc si oportet contristari in variis tentationibus :"},{"number":7,"verse":"ut probatio vestræ fidei multo pretiosior auro (quod per ignem probatur) inveniatur in laudem, et gloriam, et honorem in revelatione Jesu Christi :"},{"number":8,"verse":"quem cum non videritis, diligitis : in quem nunc quoque non videntes creditis : credentes autem exsultabitis lætitia inenarrabili, et glorificata :"},{"number":9,"verse":"reportantes finem fidei vestræ, salutem animarum."},{"number":10,"verse":"De qua salute exquisierunt, atque scrutati sunt prophetæ, qui de futura in vobis gratia prophetaverunt :"},{"number":11,"verse":"scrutantes in quod vel quale tempus significaret in eis Spiritus Christi : prænuntians eas quæ in Christo sunt passiones, et posteriores glorias :"},{"number":12,"verse":"quibus revelatum est quia non sibimetipsis, vobis autem ministrabant ea quæ nunc nuntiata sunt vobis per eos qui evangelizaverunt vobis, Spiritu Sancto misso de cælo, in quem desiderant angeli prospicere."},{"number":13,"verse":"Propter quod succincti lumbos mentis vestræ, sobrii, perfecte sperate in eam, quæ offertur vobis, gratiam, in revelationem Jesu Christi :"},{"number":14,"verse":"quasi filii obedientiæ, non configurati prioribus ignorantiæ vestræ desideriis :"},{"number":15,"verse":"sed secundum eum qui vocavit vos, Sanctum : et ipsi in omni conversatione sancti sitis :"},{"number":16,"verse":"quoniam scriptum est : Sancti eritis, quoniam ego sanctus sum."},{"number":17,"verse":"Et si patrem invocatis eum, qui sine acceptione personarum judicat secundum uniuscujusque opus, in timore incolatus vestri tempore conversamini."},{"number":18,"verse":"Scientes quod non corruptibilibus, auro vel argento, redempti estis de vana vestra conversatione paternæ traditionis :"},{"number":19,"verse":"sed pretioso sanguine quasi agni immaculati Christi, et incontaminati :"},{"number":20,"verse":"præcogniti quidem ante mundi constitutionem, manifestati autem novissimis temporibus propter vos,"},{"number":21,"verse":"qui per ipsum fideles estis in Deo, qui suscitavit eum a mortuis, et dedit ei gloriam, ut fides vestra et spes esset in Deo :"},{"number":22,"verse":"animas vestras castificantes in obedientia caritatis, in fraternitatis amore, simplici ex corde invicem diligite attentius :"},{"number":23,"verse":"renati non ex semine corruptibili, sed incorruptibili per verbum Dei vivi, et permanentis in æternum :"},{"number":24,"verse":"quia omnis caro ut fœnum : et omnis gloria ejus tamquam flos fœni : exaruit fœnum, et flos ejus decidit."},{"number":25,"verse":"Verbum autem Domini manet in æternum : hoc est autem verbum, quod evangelizatum est in vos."}]}