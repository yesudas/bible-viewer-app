{"bibleAbbr":"CVg2018","bookName":"1 Peter","bookEnglishName":"1 Peter","chapterNumber":5,"verses":[{"number":1,"verse":"Seniores ergo, qui in vobis sunt, obsecro, consenior et testis Christi passionum : qui et ejus, quæ in futuro revelanda est, gloriæ communicator :"},{"number":2,"verse":"pascite qui in vobis est gregem Dei, providentes non coacte, sed spontanee secundum Deum : neque turpis lucri gratia, sed voluntarie :"},{"number":3,"verse":"neque ut dominantes in cleris, sed forma facti gregis ex animo."},{"number":4,"verse":"Et cum apparuerit princeps pastorum, percipietis immarcescibilem gloriæ coronam."},{"number":5,"verse":"Similiter adolescentes subditi estote senioribus. Omnes autem invicem humilitatem insinuate, quia Deus superbis resistit, humilibus autem dat gratiam."},{"number":6,"verse":"Humiliamini igitur sub potenti manu Dei, ut vos exaltet in tempore visitationis :"},{"number":7,"verse":"omnem sollicitudinem vestram projicientes in eum, quoniam ipsi cura est de vobis."},{"number":8,"verse":"Sobrii estote, et vigilate : quia adversarius vester diabolus tamquam leo rugiens circuit, quærens quem devoret :"},{"number":9,"verse":"cui resistite fortes in fide : scientes eamdem passionem ei quæ in mundo est vestræ fraternitati fieri."},{"number":10,"verse":"Deus autem omnis gratiæ, qui vocavit nos in æternam suam gloriam in Christo Jesu, modicum passos ipse perficiet, confirmabit, solidabitque."},{"number":11,"verse":"Ipsi gloria, et imperium in sæcula sæculorum. Amen."},{"number":12,"verse":"Per Silvanum fidelem fratrem vobis, ut arbitror, breviter scripsi : obsecrans et contestans, hanc esse veram gratiam Dei, in qua statis."},{"number":13,"verse":"Salutat vos ecclesia quæ est in Babylone coëlecta, et Marcus filius meus."},{"number":14,"verse":"Salutate invicem in osculo sancto. Gratia vobis omnibus qui estis in Christo Jesu. Amen."}]}