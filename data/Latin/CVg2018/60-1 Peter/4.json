{"bibleAbbr":"CVg2018","bookName":"1 Peter","bookEnglishName":"1 Peter","chapterNumber":4,"verses":[{"number":1,"verse":"Christo igitur passo in carne, et vos eadem cogitatione armamini : quia qui passus est in carne, desiit a peccatis :"},{"number":2,"verse":"ut jam non desideriis hominum, sed voluntati Dei, quod reliquum est in carne vivat temporis."},{"number":3,"verse":"Sufficit enim præteritum tempus ad voluntatem gentium consummandam his qui ambulaverunt in luxuriis, desideriis, vinolentiis, comessationibus, potationibus, et illicitis idolorum cultibus."},{"number":4,"verse":"In quo admirantur non concurrentibus vobis in eamdem luxuriæ confusionem, blasphemantes."},{"number":5,"verse":"Qui reddent rationem ei qui paratus est judicare vivos et mortuos."},{"number":6,"verse":"Propter hoc enim et mortuis evangelizatum est : ut judicentur quidem secundum homines in carne, vivant autem secundum Deum in spiritu."},{"number":7,"verse":"Omnium autem finis appropinquavit. Estote itaque prudentes, et vigilate in orationibus."},{"number":8,"verse":"Ante omnia autem, mutuam in vobismetipsis caritatem continuam habentes : quia caritas operit multitudinem peccatorum."},{"number":9,"verse":"Hospitales invicem sine murmuratione."},{"number":10,"verse":"Unusquisque, sicut accepit gratiam, in alterutrum illam administrantes, sicut boni dispensatores multiformis gratiæ Dei."},{"number":11,"verse":"Si quis loquitur, quasi sermones Dei : si quis ministrat, tamquam ex virtute, quam administrat Deus : ut in omnibus honorificetur Deus per Jesum Christum : cui est gloria et imperium in sæcula sæculorum. Amen."},{"number":12,"verse":"Carissimi, nolite peregrinari in fervore, qui ad tentationem vobis fit, quasi novi aliquid vobis contingat :"},{"number":13,"verse":"sed communicantes Christi passionibus gaudete, ut et in revelatione gloriæ ejus gaudeatis exsultantes."},{"number":14,"verse":"Si exprobramini in nomine Christi, beati eritis : quoniam quod est honoris, gloriæ, et virtutis Dei, et qui est ejus Spiritus, super vos requiescit."},{"number":15,"verse":"Nemo autem vestrum patiatur ut homicida, aut fur, aut maledicus, aut alienorum appetitor."},{"number":16,"verse":"Si autem ut christianus, non erubescat : glorificet autem Deum in isto nomine :"},{"number":17,"verse":"quoniam tempus est ut incipiat judicium a domo Dei. Si autem primum a nobis, quis finis eorum, qui non credunt Dei Evangelio ?"},{"number":18,"verse":"et si justus vix salvabitur, impius et peccator ubi parebunt ?"},{"number":19,"verse":"Itaque et hi, qui patiuntur secundum voluntatem Dei, fideli Creatori commendent animas suas in benefactis."}]}