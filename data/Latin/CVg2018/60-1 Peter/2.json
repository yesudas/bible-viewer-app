{"bibleAbbr":"CVg2018","bookName":"1 Peter","bookEnglishName":"1 Peter","chapterNumber":2,"verses":[{"number":1,"verse":"Deponentes igitur omnem malitiam, et omnem dolum, et simulationes, et invidias, et omnes detractiones,"},{"number":2,"verse":"sicut modo geniti infantes, rationabile, sine dolo lac concupiscite : ut in eo crescatis in salutem :"},{"number":3,"verse":"si tamen gustastis quoniam dulcis est Dominus."},{"number":4,"verse":"Ad quem accedentes lapidem vivum, ab hominibus quidem reprobatum, a Deo autem electum, et honorificatum :"},{"number":5,"verse":"et ipsi tamquam lapides vivi superædificamini, domus spiritualis, sacerdotium sanctum, offerre spirituales hostias, acceptabiles Deo per Jesum Christum."},{"number":6,"verse":"Propter quod continet Scriptura : Ecce pono in Sion lapidem summum angularem, electum, pretiosum : et qui crediderit in eum, non confundetur."},{"number":7,"verse":"Vobis igitur honor credentibus : non credentibus autem lapis, quem reprobaverunt ædificantes : hic factus est in caput anguli,"},{"number":8,"verse":"et lapis offensionis, et petra scandali, his qui offendunt verbo, nec credunt in quo et positi sunt."},{"number":9,"verse":"Vos autem genus electum, regale sacerdotium, gens sancta, populus acquisitionis : ut virtutes annuntietis ejus qui de tenebris vos vocavit in admirabile lumen suum."},{"number":10,"verse":"Qui aliquando non populus, nunc autem populus Dei : qui non consecuti misericordiam, nunc autem misericordiam consecuti."},{"number":11,"verse":"Carissimi, obsecro vos tamquam advenas et peregrinos abstinere vos a carnalibus desideriis, quæ militant adversus animam,"},{"number":12,"verse":"conversationem vestram inter gentes habentes bonam : ut in eo quod detrectant de vobis tamquam de malefactoribus, ex bonis operibus vos considerantes, glorificent Deum in die visitationis."},{"number":13,"verse":"Subjecti igitur estote omni humanæ creaturæ propter Deum : sive regi quasi præcellenti :"},{"number":14,"verse":"sive ducibus tamquam ab eo missis ad vindictam malefactorum, laudem vero bonorum :"},{"number":15,"verse":"quia sic est voluntas Dei, ut benefacientes obmutescere faciatis imprudentium hominum ignorantiam :"},{"number":16,"verse":"quasi liberi, et non quasi velamen habentes malitiæ libertatem, sed sicut servi Dei."},{"number":17,"verse":"Omnes honorate : fraternitatem diligite : Deum timete : regem honorificate."},{"number":18,"verse":"Servi, subditi estote in omni timore dominis, non tantum bonis et modestis, sed etiam dyscolis."},{"number":19,"verse":"Hæc est enim gratia, si propter Dei conscientiam sustinet quis tristitias, patiens injuste."},{"number":20,"verse":"Quæ enim est gloria, si peccantes, et colaphizati suffertis ? sed si bene facientes patienter sustinetis, hæc est gratia apud Deum."},{"number":21,"verse":"In hoc enim vocati estis : quia et Christus passus est pro nobis, vobis relinquens exemplum ut sequamini vestigia ejus :"},{"number":22,"verse":"qui peccatum non fecit, nec inventus est dolus in ore ejus :"},{"number":23,"verse":"qui cum malediceretur, non maledicebat : cum pateretur, non comminabatur : tradebat autem judicanti se injuste :"},{"number":24,"verse":"qui peccata nostra ipse pertulit in corpore suo super lignum ; ut peccatis mortui, justitiæ vivamus : cujus livore sanati estis."},{"number":25,"verse":"Eratis enim sicut oves errantes, sed conversi estis nunc ad pastorem, et episcopum animarum vestrarum."}]}