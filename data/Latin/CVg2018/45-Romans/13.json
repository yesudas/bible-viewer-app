{"bibleAbbr":"CVg2018","bookName":"Romans","bookEnglishName":"Romans","chapterNumber":13,"verses":[{"number":1,"verse":"Omnis anima potestatibus sublimioribus subdita sit : non est enim potestas nisi a Deo : quæ autem sunt, a Deo ordinatæ sunt."},{"number":2,"verse":"Itaque qui resistit potestati, Dei ordinationi resistit. Qui autem resistunt, ipsi sibi damnationem acquirunt :"},{"number":3,"verse":"nam principes non sunt timori boni operis, sed mali. Vis autem non timere potestatem ? Bonum fac : et habebis laudem ex illa :"},{"number":4,"verse":"Dei enim minister est tibi in bonum. Si autem malum feceris, time : non enim sine causa gladium portat. Dei enim minister est : vindex in iram ei qui malum agit."},{"number":5,"verse":"Ideo necessitate subditi estote non solum propter iram, sed etiam propter conscientiam."},{"number":6,"verse":"Ideo enim et tributa præstatis : ministri enim Dei sunt, in hoc ipsum servientes."},{"number":7,"verse":"Reddite ergo omnibus debita : cui tributum, tributum : cui vectigal, vectigal : cui timorem, timorem : cui honorem, honorem."},{"number":8,"verse":"Nemini quidquam debeatis, nisi ut invicem diligatis : qui enim diligit proximum, legem implevit."},{"number":9,"verse":"Nam : Non adulterabis : non occides : non furaberis : non falsum testimonium dices : non concupisces : et si quod est aliud mandatum, in hoc verbo instauratur : diliges proximum tuum sicut teipsum."},{"number":10,"verse":"Dilectio proximi malum non operatur. Plenitudo ergo legis est dilectio."},{"number":11,"verse":"Et hoc scientes tempus : quia hora est jam nos de somno surgere. Nunc enim propior est nostra salus, quam cum credidimus."},{"number":12,"verse":"Nox præcessit, dies autem appropinquavit. Abjiciamus ergo opera tenebrarum, et induamur arma lucis."},{"number":13,"verse":"Sicut in die honeste ambulemus : non in comessationibus, et ebrietatibus, non in cubilibus, et impudicitiis, non in contentione, et æmulatione :"},{"number":14,"verse":"sed induimini Dominum Jesum Christum, et carnis curam ne feceritis in desideriis."}]}