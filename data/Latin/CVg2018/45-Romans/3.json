{"bibleAbbr":"CVg2018","bookName":"Romans","bookEnglishName":"Romans","chapterNumber":3,"verses":[{"number":1,"verse":"Quid ergo amplius Judæo est ? aut quæ utilitas circumcisionis ?"},{"number":2,"verse":"Multum per omnem modum. Primum quidem quia credita sunt illis eloquia Dei."},{"number":3,"verse":"Quid enim si quidam illorum non crediderunt ? numquid incredulitas illorum fidem Dei evacuabit ? Absit."},{"number":4,"verse":"Est autem Deus verax : omnis autem homo mendax, sicut scriptum est : Ut justificeris in sermonibus tuis : et vincas cum judicaris."},{"number":5,"verse":"Si autem iniquitas nostra justitiam Dei commendat, quid dicemus ? Numquid iniquus est Deus, qui infert iram ?"},{"number":6,"verse":"secundum hominem dico. Absit. Alioquin quomodo judicabit Deus hunc mundum ?"},{"number":7,"verse":"Si enim veritas Dei in meo mendacio abundavit in gloriam ipsius : quid adhuc et ego tamquam peccator judicor ?"},{"number":8,"verse":"et non (sicut blasphemamur, et sicut aiunt quidam nos dicere) faciamus mala ut veniant bona : quorum damnatio justa est."},{"number":9,"verse":"Quid ergo ? præcellimus eos ? Nequaquam. Causati enim sumus Judæos et Græcos omnes sub peccato esse,"},{"number":10,"verse":"sicut scriptum est : Quia non est justus quisquam :"},{"number":11,"verse":"non est intelligens, non est requirens Deum."},{"number":12,"verse":"Omnes declinaverunt, simul inutiles facti sunt : non est qui faciat bonum, non est usque ad unum."},{"number":13,"verse":"Sepulchrum patens est guttur eorum, linguis suis dolose agebant : venenum aspidum sub labiis eorum :"},{"number":14,"verse":"quorum os maledictione, et amaritudine plenum est :"},{"number":15,"verse":"veloces pedes eorum ad effundendum sanguinem :"},{"number":16,"verse":"contritio et infelicitas in viis eorum :"},{"number":17,"verse":"et viam pacis non cognoverunt :"},{"number":18,"verse":"non est timor Dei ante oculos eorum."},{"number":19,"verse":"Scimus autem quoniam quæcumque lex loquitur, iis, qui in lege sunt, loquitur : ut omne os obstruatur, et subditus fiat omnis mundus Deo :"},{"number":20,"verse":"quia ex operibus legis non justificabitur omnis caro coram illo. Per legem enim cognitio peccati."},{"number":21,"verse":"Nunc autem sine lege justitia Dei manifestata est : testificata a lege et prophetis."},{"number":22,"verse":"Justitia autem Dei per fidem Jesu Christi in omnes et super omnes qui credunt in eum : non enim est distinctio :"},{"number":23,"verse":"omnes enim peccaverunt, et egent gloria Dei."},{"number":24,"verse":"Justificati gratis per gratiam ipsius, per redemptionem quæ est in Christo Jesu,"},{"number":25,"verse":"quem proposuit Deus propitiationem per fidem in sanguine ipsius, ad ostensionem justitiæ suæ propter remissionem præcedentium delictorum"},{"number":26,"verse":"in sustentatione Dei, ad ostensionem justitiæ ejus in hoc tempore : ut sit ipse justus, et justificans eum, qui est ex fide Jesu Christi."},{"number":27,"verse":"Ubi est ergo gloriatio tua ? Exclusa est. Per quam legem ? Factorum ? Non : sed per legem fidei."},{"number":28,"verse":"Arbitramur enim justificari hominem per fidem sine operibus legis."},{"number":29,"verse":"An Judæorum Deus tantum ? nonne et gentium ? Immo et gentium :"},{"number":30,"verse":"quoniam quidem unus est Deus, qui justificat circumcisionem ex fide, et præputium per fidem."},{"number":31,"verse":"Legem ergo destruimus per fidem ? Absit : sed legem statuimus."}]}