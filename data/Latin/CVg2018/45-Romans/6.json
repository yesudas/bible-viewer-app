{"bibleAbbr":"CVg2018","bookName":"Romans","bookEnglishName":"Romans","chapterNumber":6,"verses":[{"number":1,"verse":"Quid ergo dicemus ? permanebimus in peccato ut gratia abundet ?"},{"number":2,"verse":"Absit. Qui enim mortui sumus peccato, quomodo adhuc vivemus in illo ?"},{"number":3,"verse":"an ignoratis quia quicumque baptizati sumus in Christo Jesu, in morte ipsius baptizati sumus ?"},{"number":4,"verse":"Consepulti enim sumus cum illo per baptismum in mortem : ut quomodo Christus surrexit a mortuis per gloriam Patris, ita et nos in novitate vitæ ambulemus."},{"number":5,"verse":"Si enim complantati facti sumus similitudini mortis ejus : simul et resurrectionis erimus."},{"number":6,"verse":"Hoc scientes, quia vetus homo noster simul crucifixus est, ut destruatur corpus peccati, et ultra non serviamus peccato."},{"number":7,"verse":"Qui enim mortuus est, justificatus est a peccato."},{"number":8,"verse":"Si autem mortui sumus cum Christo, credimus quia simul etiam vivemus cum Christo,"},{"number":9,"verse":"scientes quod Christus resurgens ex mortuis jam non moritur : mors illi ultra non dominabitur."},{"number":10,"verse":"Quod enim mortuus est peccato, mortuus est semel : quod autem vivit, vivit Deo."},{"number":11,"verse":"Ita et vos existimate vos mortuos quidem esse peccato, viventes autem Deo, in Christo Jesu Domino nostro."},{"number":12,"verse":"Non ergo regnet peccatum in vestro mortali corpore ut obediatis concupiscentiis ejus."},{"number":13,"verse":"Sed neque exhibeatis membra vestra arma iniquitatis peccato : sed exhibete vos Deo, tamquam ex mortuis viventes : et membra vestra arma justitiæ Deo."},{"number":14,"verse":"Peccatum enim vobis non dominabitur : non enim sub lege estis, sed sub gratia."},{"number":15,"verse":"Quid ergo ? peccabimus, quoniam non sumus sub lege, sed sub gratia ? Absit."},{"number":16,"verse":"Nescitis quoniam cui exhibetis vos servos ad obediendum, servi estis ejus, cui obeditis, sive peccati ad mortem, sive obeditionis ad justitiam ?"},{"number":17,"verse":"Gratias autem Deo quod fuistis servi peccati, obedistis autem ex corde in eam formam doctrinæ, in quam traditi estis."},{"number":18,"verse":"Liberati autem a peccato, servi facti estis justitiæ."},{"number":19,"verse":"Humanum dico, propter infirmitatem carnis vestræ : sicut enim exhibuistis membra vestra servire immunditiæ, et iniquitati ad iniquitatem, ita nunc exhibete membra vestra servire justitiæ in sanctificationem."},{"number":20,"verse":"Cum enim servi essetis peccati, liberi fuistis justitiæ."},{"number":21,"verse":"Quem ergo fructum habuistis tunc in illis, in quibus nunc erubescitis ? nam finis illorum mors est."},{"number":22,"verse":"Nunc vero liberati a peccato, servi autem facti Deo, habetis fructum vestrum in sanctificationem, finem vero vitam æternam."},{"number":23,"verse":"Stipendia enim peccati, mors. Gratia autem Dei, vita æterna, in Christo Jesu Domino nostro."}]}