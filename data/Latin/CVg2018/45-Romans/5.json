{"bibleAbbr":"CVg2018","bookName":"Romans","bookEnglishName":"Romans","chapterNumber":5,"verses":[{"number":1,"verse":"Justificati ergo ex fide, pacem habeamus ad Deum per Dominum nostrum Jesum Christum :"},{"number":2,"verse":"per quem et habemus accessum per fidem in gratiam istam, in qua stamus, et gloriamur in spe gloriæ filiorum Dei."},{"number":3,"verse":"Non solum autem, sed et gloriamur in tribulationibus : scientes quod tribulatio patientiam operatur :"},{"number":4,"verse":"patientia autem probationem, probatio vero spem,"},{"number":5,"verse":"spes autem non confundit : quia caritas Dei diffusa est in cordibus nostris per Spiritum Sanctum, qui datus est nobis."},{"number":6,"verse":"Ut quid enim Christus, cum adhuc infirmi essemus, secundum tempus, pro impiis mortuus est ?"},{"number":7,"verse":"vix enim pro justo quis moritur : nam pro bono forsitan quis audeat mori."},{"number":8,"verse":"Commendat autem caritatem suam Deus in nobis : quoniam cum adhuc peccatores essemus, secundum tempus,"},{"number":9,"verse":"Christus pro nobis mortuus est : multo igitur magis nunc justificati in sanguine ipsius, salvi erimus ab ira per ipsum."},{"number":10,"verse":"Si enim cum inimici essemus, reconciliati sumus Deo per mortem filii ejus : multo magis reconciliati, salvi erimus in vita ipsius."},{"number":11,"verse":"Non solum autem : sed et gloriamur in Deo per Dominum nostrum Jesum Christum, per quem nunc reconciliationem accepimus."},{"number":12,"verse":"Propterea sicut per unum hominem peccatum in hunc mundum intravit, et per peccatum mors, et ita in omnes homines mors pertransiit, in quo omnes peccaverunt."},{"number":13,"verse":"Usque ad legem enim peccatum erat in mundo : peccatum autem non imputabatur, cum lex non esset."},{"number":14,"verse":"Sed regnavit mors ab Adam usque ad Moysen etiam in eos qui non peccaverunt in similitudinem prævaricationis Adæ, qui est forma futuri."},{"number":15,"verse":"Sed non sicut delictum, ita et donum : si enim unius delicto multi mortui sunt : multo magis gratia Dei et donum in gratia unius hominis Jesu Christi in plures abundavit."},{"number":16,"verse":"Et non sicut per unum peccatum, ita et donum. Nam judicium quidem ex uno in condemnationem : gratia autem ex multis delictis in justificationem."},{"number":17,"verse":"Si enim unius delicto mors regnavit per unum : multo magis abundantiam gratiæ, et donationis, et justitiæ accipientes, in vita regnabunt per unum Jesum Christum."},{"number":18,"verse":"Igitur sicut per unius delictum in omnes homines in condemnationem : sic et per unius justitiam in omnes homines in justificationem vitæ."},{"number":19,"verse":"Sicut enim per inobedientiam unius hominis, peccatores constituti sunt multi : ita et per unius obeditionem, justi constituentur multi."},{"number":20,"verse":"Lex autem subintravit ut abundaret delictum. Ubi autem abundavit delictum, superabundavit gratia :"},{"number":21,"verse":"ut sicut regnavit peccatum in mortem : ita et gratia regnet per justitiam in vitam æternam, per Jesum Christum Dominum nostrum."}]}