{"bibleAbbr":"CVg2018","bookName":"Romans","bookEnglishName":"Romans","chapterNumber":14,"verses":[{"number":1,"verse":"Infirmum autem in fide assumite, non in disceptationibus cogitationum."},{"number":2,"verse":"Alius enim credit se manducare omnia : qui autem infirmus est, olus manducet."},{"number":3,"verse":"Is qui manducat, non manducantem non spernat : et qui non manducat, manducantem non judicet : Deus enim illum assumpsit."},{"number":4,"verse":"Tu quis es, qui judicas alienum servum ? domino suo stat, aut cadit : stabit autem : potens est enim Deus statuere illum."},{"number":5,"verse":"Nam alius judicat diem inter diem : alius autem judicat omnem diem : unusquisque in suo sensu abundet."},{"number":6,"verse":"Qui sapit diem, Domino sapit, et qui manducat, Domino manducat : gratias enim agit Deo. Et qui non manducat, Domino non manducat, et gratias agit Deo."},{"number":7,"verse":"Nemo enim nostrum sibi vivit, et nemo sibi moritur."},{"number":8,"verse":"Sive enim vivemus, Domino vivimus : sive morimur, Domino morimur. Sive ergo vivimus, sive morimur, Domini sumus."},{"number":9,"verse":"In hoc enim Christus mortuus est, et resurrexit : ut et mortuorum et vivorum dominetur."},{"number":10,"verse":"Tu autem quid judicas fratrem tuum ? aut tu quare spernis fratrem tuum ? omnes enim stabimus ante tribunal Christi."},{"number":11,"verse":"Scriptum est enim : Vivo ego, dicit Dominus, quoniam mihi flectetur omne genu : et omnis lingua confitebitur Deo."},{"number":12,"verse":"Itaque unusquisque nostrum pro se rationem reddet Deo."},{"number":13,"verse":"Non ergo amplius invicem judicemus : sed hoc judicate magis, ne ponatis offendiculum fratri, vel scandalum."},{"number":14,"verse":"Scio, et confido in Domino Jesu, quia nihil commune per ipsum, nisi ei qui existimat quid commune esset, illi commune est."},{"number":15,"verse":"Si enim propter cibum frater tuus contristatur, jam non secundum caritatem ambulas. Noli cibo tuo illum perdere, pro quo Christus mortuus est."},{"number":16,"verse":"Non ergo blasphemetur bonum nostrum."},{"number":17,"verse":"Non est enim regnum Dei esca et potus : sed justitia, et pax, et gaudium in Spiritu Sancto :"},{"number":18,"verse":"qui enim in hoc servit Christo, placet Deo, et probatus est hominibus."},{"number":19,"verse":"Itaque quæ pacis sunt, sectemur : et quæ ædificationis sunt, in invicem custodiamus."},{"number":20,"verse":"Noli propter escam destruere opus Dei, omnia quidem sunt munda : sed malum est homini, qui per offendiculum manducat."},{"number":21,"verse":"Bonum est non manducare carnem, et non bibere vinum, neque in quo frater tuus offenditur, aut scandalizatur, aut infirmatur."},{"number":22,"verse":"Tu fidem habes ? penes temetipsum habe coram Deo. Beatus qui non judicat semetipsum in eo quod probat."},{"number":23,"verse":"Qui autem discernit, si manducaverit, damnatus est : quia non ex fide. Omne autem, quod non est ex fide, peccatum est."}]}