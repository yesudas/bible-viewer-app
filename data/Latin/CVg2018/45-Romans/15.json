{"bibleAbbr":"CVg2018","bookName":"Romans","bookEnglishName":"Romans","chapterNumber":15,"verses":[{"number":1,"verse":"Debemus autem nos firmiores imbecillitates infirmorum sustinere, et non nobis placere."},{"number":2,"verse":"Unusquisque vestrum proximo suo placeat in bonum, ad ædificationem."},{"number":3,"verse":"Etenim Christus non sibi placuit, sed sicut scriptum est : Improperia improperantium tibi ceciderunt super me."},{"number":4,"verse":"Quæcumque enim scripta sunt, ad nostram doctrinam scripta sunt : ut per patientiam, et consolationem Scripturarum, spem habeamus."},{"number":5,"verse":"Deus autem patientiæ et solatii det vobis idipsum sapere in alterutrum secundum Jesum Christum :"},{"number":6,"verse":"ut unanimes, uno ore honorificetis Deum et patrem Domini nostri Jesu Christi."},{"number":7,"verse":"Propter quod suscipite invicem, sicut et Christus suscepit vos in honorem Dei."},{"number":8,"verse":"Dico enim Christum Jesum ministrum fuisse circumcisionis propter veritatem Dei, ad confirmandas promissiones patrum :"},{"number":9,"verse":"gentes autem super misericordia honorare Deum, sicut scriptum est : Propterea confitebor tibi in gentibus, Domine, et nomini tuo cantabo."},{"number":10,"verse":"Et iterum dicit : Lætamini gentes cum plebe ejus."},{"number":11,"verse":"Et iterum : Laudate omnes gentes Dominum : et magnificate eum omnes populi."},{"number":12,"verse":"Et rursus Isaias ait : Erit radix Jesse, et qui exsurget regere gentes, in eum gentes sperabunt."},{"number":13,"verse":"Deus autem spei repleat vos omni gaudio, et pace in credendo : ut abundetis in spe, et virtute Spiritus Sancti."},{"number":14,"verse":"Certus sum autem fratres mei et ego ipse de vobis, quoniam et ipsi pleni estis dilectione, repleti omni scientia, ita ut possitis alterutrum monere."},{"number":15,"verse":"Audacius autem scripsi vobis fratres ex parte, tamquam in memoriam vos reducens : propter gratiam, quæ data est mihi a Deo,"},{"number":16,"verse":"ut sim minister Christi Jesu in gentibus : sanctificans Evangelium Dei, ut fiat oblatio gentium accepta, et sanctificata in Spiritu Sancto."},{"number":17,"verse":"Habeo igitur gloriam in Christo Jesu ad Deum."},{"number":18,"verse":"Non enim audeo aliquid loqui eorum, quæ per me non efficit Christus in obedientiam gentium, verbo et factis :"},{"number":19,"verse":"in virtute signorum, et prodigiorum, in virtute Spiritus Sancti : ita ut ab Jerusalem per circuitum usque ad Illyricum repleverim Evangelium Christi."},{"number":20,"verse":"Sic autem prædicavi Evangelium hoc, non ubi nominatus est Christus, ne super alienum fundamentum ædificarem :"},{"number":21,"verse":"sed sicut scriptum est : Quibus non est annuntiatum de eo, videbunt : et qui non audierunt, intelligent."},{"number":22,"verse":"Propter quod et impediebar plurimum venire ad vos, et prohibitus sum usque adhuc."},{"number":23,"verse":"Nunc vero ulterius locum non habens in his regionibus, cupiditatem autem habens veniendi ad vos ex multis jam præcedentibus annis :"},{"number":24,"verse":"cum in Hispaniam proficisci cœpero, spero quod præteriens videam vos, et a vobis deducar illuc, si vobis primum ex parte fruitus fuero."},{"number":25,"verse":"Nunc igitur proficiscar in Jerusalem ministrare sanctis."},{"number":26,"verse":"Probaverunt enim Macedonia et Achaia collationem aliquam facere in pauperes sanctorum, qui sunt in Jerusalem."},{"number":27,"verse":"Placuit enim eis : et debitores sunt eorum. Nam si spiritualium eorum participes facti sunt gentiles, debent et in carnalibus ministrare illis."},{"number":28,"verse":"Hoc igitur cum consummavero, et assignavero eis fructum hunc, per vos proficiscar in Hispaniam."},{"number":29,"verse":"Scio autem quoniam veniens ad vos, in abundantia benedictionis Evangelii Christi veniam."},{"number":30,"verse":"Obsecro ergo vos fratres per Dominum nostrum Jesum Christum, et per caritatem Sancti Spiritus, ut adjuvetis me in orationibus vestris pro me ad Deum,"},{"number":31,"verse":"ut liberer ab infidelibus, qui sunt in Judæa, et obsequii mei oblatio accepta fiat in Jerusalem sanctis,"},{"number":32,"verse":"ut veniam ad vos in gaudio per voluntatem Dei, et refrigerer vobiscum."},{"number":33,"verse":"Deus autem pacis sit cum omnibus vobis. Amen."}]}