{"bibleAbbr":"CVg2018","bookName":"Romans","bookEnglishName":"Romans","chapterNumber":1,"verses":[{"number":1,"verse":"Paulus, servus Jesu Christi, vocatus Apostolus, segregatus in Evangelium Dei,"},{"number":2,"verse":"quod ante promiserat per prophetas suos in Scripturis sanctis"},{"number":3,"verse":"de Filio suo, qui factus est ei ex semine David secundum carnem,"},{"number":4,"verse":"qui prædestinatus est Filius Dei in virtute secundum spiritum sanctificationis ex resurrectione mortuorum Jesu Christi Domini nostri :"},{"number":5,"verse":"per quem accepimus gratiam, et apostolatum ad obediendum fidei in omnibus gentibus pro nomine ejus,"},{"number":6,"verse":"in quibus estis et vos vocati Jesu Christi :"},{"number":7,"verse":"omnibus qui sunt Romæ, dilectis Dei, vocatis sanctis. Gratia vobis, et pax a Deo Patre nostro, et Domino Jesu Christo."},{"number":8,"verse":"Primum quidem gratias ago Deo meo per Jesum Christum pro omnibus vobis : quia fides vestra annuntiatur in universo mundo."},{"number":9,"verse":"Testis enim mihi est Deus, cui servio in spiritu meo in Evangelio Filii ejus, quod sine intermissione memoriam vestri facio"},{"number":10,"verse":"semper in orationibus meis : obsecrans, si quomodo tandem aliquando prosperum iter habeam in voluntate Dei veniendi ad vos."},{"number":11,"verse":"Desidero enim videre vos, ut aliquid impertiar vobis gratiæ spiritualis ad confirmandos vos :"},{"number":12,"verse":"id est, simul consolari in vobis per eam quæ invicem est, fidem vestram atque meam."},{"number":13,"verse":"Nolo autem vos ignorare fratres : quia sæpe proposui venire ad vos (et prohibitus sum usque adhuc) ut aliquem fructum habeam et in vobis, sicut et in ceteris gentibus."},{"number":14,"verse":"Græcis ac barbaris, sapientibus, et insipientibus debitor sum :"},{"number":15,"verse":"ita (quod in me) promptum est et vobis, qui Romæ estis, evangelizare."},{"number":16,"verse":"Non enim erubesco Evangelium. Virtus enim Dei est in salutem omni credenti, Judæo primum, et Græco."},{"number":17,"verse":"Justitia enim Dei in eo revelatur ex fide in fidem : sicut scriptum est : Justus autem ex fide vivit."},{"number":18,"verse":"Revelatur enim ira Dei de cælo super omnem impietatem, et injustitiam hominum eorum, qui veritatem Dei in injustitia detinent :"},{"number":19,"verse":"quia quod notum est Dei, manifestum est in illis. Deus enim illis manifestavit."},{"number":20,"verse":"Invisibilia enim ipsius, a creatura mundi, per ea quæ facta sunt, intellecta, conspiciuntur : sempiterna quoque ejus virtus, et divinitas : ita ut sint inexcusabiles."},{"number":21,"verse":"Quia cum cognovissent Deum, non sicut Deum glorificaverunt, aut gratias egerunt : sed evanuerunt in cogitationibus suis, et obscuratum est insipiens cor eorum :"},{"number":22,"verse":"dicentes enim se esse sapientes, stulti facti sunt."},{"number":23,"verse":"Et mutaverunt gloriam incorruptibilis Dei in similitudinem imaginis corruptibilis hominis, et volucrum, et quadrupedum, et serpentium."},{"number":24,"verse":"Propter quod tradidit illos Deus in desideria cordis eorum, in immunditiam, ut contumeliis afficiant corpora sua in semetipsis :"},{"number":25,"verse":"qui commutaverunt veritatem Dei in mendacium : et coluerunt, et servierunt creaturæ potius quam Creatori, qui est benedictus in sæcula. Amen."},{"number":26,"verse":"Propterea tradidit illos Deus in passiones ignominiæ : nam feminæ eorum immutaverunt naturalem usum in eum usum qui est contra naturam."},{"number":27,"verse":"Similiter autem et masculi, relicto naturali usu feminæ, exarserunt in desideriis suis in invicem, masculi in masculos turpitudinem operantes, et mercedem, quam oportuit, erroris sui in semetipsis recipientes."},{"number":28,"verse":"Et sicut non probaverunt Deum habere in notitia, tradidit illos Deus in reprobum sensum, ut faciant ea quæ non conveniunt,"},{"number":29,"verse":"repletos omni iniquitate, malitia, fornicatione, avaritia, nequitia, plenos invidia, homicidio, contentione, dolo, malignitate : susurrones,"},{"number":30,"verse":"detractores, Deo odibiles, contumeliosos, superbos, elatos, inventores malorum, parentibus non obedientes,"},{"number":31,"verse":"insipientes, incompositos, sine affectione, absque fœdere, sine misericordia."},{"number":32,"verse":"Qui cum justitiam Dei cognovissent, non intellexerunt quoniam qui talia agunt, digni sunt morte : et non solum qui ea faciunt, sed etiam qui consentiunt facientibus."}]}