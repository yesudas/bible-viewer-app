{"bibleAbbr":"CVg2018","bookName":"Romans","bookEnglishName":"Romans","chapterNumber":11,"verses":[{"number":1,"verse":"Dico ergo : Numquid Deus repulit populum suum ? Absit. Nam et ego Israëlita sum ex semine Abraham, de tribu Benjamin :"},{"number":2,"verse":"non repulit Deus plebem suam, quam præscivit. An nescitis in Elia quid dicit Scriptura ? quemadmodum interpellat Deum adversum Israël :"},{"number":3,"verse":"Domine, prophetas tuos occiderunt, altaria tua suffoderunt : et ego relictus sum solus, et quærunt animam meam."},{"number":4,"verse":"Sed quid dicit illi divinum responsum ? Reliqui mihi septem millia virorum, qui non curvaverunt genua ante Baal."},{"number":5,"verse":"Sic ergo et in hoc tempore reliquiæ secundum electionem gratiæ salvæ factæ sunt."},{"number":6,"verse":"Si autem gratia, jam non ex operibus : alioquin gratia jam non est gratia."},{"number":7,"verse":"Quid ergo ? Quod quærebat Israël, hoc non est consecutus : electio autem consecuta est : ceteri vero excæcati sunt :"},{"number":8,"verse":"sicut scriptum est : Dedit illis Deus spiritum compunctionis : oculos ut non videant, et aures ut non audiant, usque in hodiernum diem."},{"number":9,"verse":"Et David dicit : Fiat mensa eorum in laqueum, et in captionem, et in scandalum, et in retributionem illis."},{"number":10,"verse":"Obscurentur oculi eorum ne videant : et dorsum eorum semper incurva."},{"number":11,"verse":"Dico ergo : Numquid sic offenderunt ut caderent ? Absit. Sed illorum delicto, salus est gentibus ut illos æmulentur."},{"number":12,"verse":"Quod si delictum illorum divitiæ sunt mundi, et diminutio eorum divitiæ gentium : quanto magis plenitudo eorum ?"},{"number":13,"verse":"Vobis enim dico gentibus : Quamdiu quidem ego sum gentium Apostolus, ministerium meum honorificabo,"},{"number":14,"verse":"si quomodo ad æmulandum provocem carnem meam, et salvos faciam aliquos ex illis."},{"number":15,"verse":"Si enim amissio eorum, reconciliatio est mundi : quæ assumptio, nisi vita ex mortuis ?"},{"number":16,"verse":"Quod si delibatio sancta est, et massa : et si radix sancta, et rami."},{"number":17,"verse":"Quod si aliqui ex ramis fracti sunt, tu autem cum oleaster esses, insertus es in illis, et socius radicis, et pinguedinis olivæ factus es,"},{"number":18,"verse":"noli gloriari adversus ramos. Quod si gloriaris : non tu radicem portas, sed radix te."},{"number":19,"verse":"Dices ergo : Fracti sunt rami ut ego inserar."},{"number":20,"verse":"Bene : propter incredulitatem fracti sunt. Tu autem fide stas : noli altum sapere, sed time."},{"number":21,"verse":"Si enim Deus naturalibus ramis non pepercit : ne forte nec tibi parcat."},{"number":22,"verse":"Vide ergo bonitatem, et severitatem Dei : in eos quidem qui ceciderunt, severitatem : in te autem bonitatem Dei, si permanseris in bonitate, alioquin et tu excideris."},{"number":23,"verse":"Sed et illi, si non permanserint in incredulitate, inserentur : potens est enim Deus iterum inserere illos."},{"number":24,"verse":"Nam si tu ex naturali excisus es oleastro, et contra naturam insertus es in bonam olivam : quanto magis ii qui secundum naturam inserentur suæ olivæ ?"},{"number":25,"verse":"Nolo enim vos ignorare, fratres, mysterium hoc (ut non sitis vobis ipsis sapientes), quia cæcitas ex parte contigit in Israël, donec plenitudo gentium intraret,"},{"number":26,"verse":"et sic omnis Israël salvus fieret, sicut scriptum est : Veniet ex Sion, qui eripiat, et avertat impietatem a Jacob."},{"number":27,"verse":"Et hoc illis a me testamentum : cum abstulero peccata eorum."},{"number":28,"verse":"Secundum Evangelium quidem, inimici propter vos : secundum electionem autem, carissimi propter patres."},{"number":29,"verse":"Sine pœnitentia enim sunt dona et vocatio Dei."},{"number":30,"verse":"Sicut enim aliquando et vos non credidistis Deo, nunc autem misericordiam consecuti estis propter incredulitatem illorum :"},{"number":31,"verse":"ita et isti nunc non crediderunt in vestram misericordiam : ut et ipsi misericordiam consequantur."},{"number":32,"verse":"Conclusit enim Deus omnia in incredulitate, ut omnium misereatur."},{"number":33,"verse":"O altitudo divitiarum sapientiæ, et scientiæ Dei : quam incomprehensibilia sunt judicia ejus, et investigabiles viæ ejus !"},{"number":34,"verse":"Quis enim cognovit sensum Domini ? aut quis consiliarius ejus fuit ?"},{"number":35,"verse":"aut quis prior dedit illi, et retribuetur ei ?"},{"number":36,"verse":"Quoniam ex ipso, et per ipsum, et in ipso sunt omnia : ipsi gloria in sæcula. Amen."}]}