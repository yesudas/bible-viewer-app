{"bibleAbbr":"CVg2018","bookName":"Romans","bookEnglishName":"Romans","chapterNumber":10,"verses":[{"number":1,"verse":"Fratres, voluntas quidem cordis mei, et obsecratio ad Deum, fit pro illis in salutem."},{"number":2,"verse":"Testimonium enim perhibeo illis quod æmulationem Dei habent, sed non secundum scientiam."},{"number":3,"verse":"Ignorantes enim justitiam Dei, et suam quærentes statuere, justitiæ Dei non sunt subjecti."},{"number":4,"verse":"Finis enim legis, Christus, ad justitiam omni credenti."},{"number":5,"verse":"Moyses enim scripsit, quoniam justitiam, quæ ex lege est, qui fecerit homo, vivet in ea."},{"number":6,"verse":"Quæ autem ex fide est justitia, sic dicit : Ne dixeris in corde tuo : Quis ascendet in cælum ? id est, Christum deducere :"},{"number":7,"verse":"aut, Quis descendet in abyssum ? hoc est, Christum a mortuis revocare."},{"number":8,"verse":"Sed quid dicit Scriptura ? Prope est verbum in ore tuo, et in corde tuo : hoc est verbum fidei, quod prædicamus."},{"number":9,"verse":"Quia si confitearis in ore tuo Dominum Jesum, et in corde tuo credideris quod Deus illum suscitavit a mortuis, salvus eris."},{"number":10,"verse":"Corde enim creditur ad justitiam : ore autem confessio fit ad salutem."},{"number":11,"verse":"Dicit enim Scriptura : Omnis qui credit in illum, non confundetur."},{"number":12,"verse":"Non enim est distinctio Judæi et Græci : nam idem Dominus omnium, dives in omnes qui invocant illum."},{"number":13,"verse":"Omnis enim quicumque invocaverit nomen Domini, salvus erit."},{"number":14,"verse":"Quomodo ergo invocabunt, in quem non crediderunt ? aut quomodo credent ei, quem non audierunt ? quomodo autem audient sine prædicante ?"},{"number":15,"verse":"quomodo vero prædicabunt nisi mittantur ? sicut scriptum est : Quam speciosi pedes evangelizantium pacem, evangelizantium bona !"},{"number":16,"verse":"Sed non omnes obediunt Evangelio. Isaias enim dicit : Domine, quis credidit auditui nostro ?"},{"number":17,"verse":"Ergo fides ex auditu, auditus autem per verbum Christi."},{"number":18,"verse":"Sed dico : Numquid non audierunt ? Et quidem in omnem terram exivit sonus eorum, et in fines orbis terræ verba eorum."},{"number":19,"verse":"Sed dico : Numquid Israël non cognovit ? Primus Moyses dicit : Ego ad æmulationem vos adducam in non gentem : in gentem insipientem, in iram vos mittam."},{"number":20,"verse":"Isaias autem audet, et dicit : Inventus sum a non quærentibus me : palam apparui iis qui me non interrogabant."},{"number":21,"verse":"Ad Israël autem dicit : Tota die expandi manus meas ad populum non credentem, et contradicentem."}]}