{"bibleAbbr":"CVg2018","bookName":"Romans","bookEnglishName":"Romans","chapterNumber":2,"verses":[{"number":1,"verse":"Propter quod inexcusabilis es, o homo omnis qui judicas. In quo enim judicas alterum, teipsum condemnas : eadem enim agis quæ judicas."},{"number":2,"verse":"Scimus enim quoniam judicium Dei est secundum veritatem in eos qui talia agunt."},{"number":3,"verse":"Existimas autem hoc, o homo, qui judicas eos qui talia agunt, et facis ea, quia tu effugies judicium Dei ?"},{"number":4,"verse":"an divitias bonitatis ejus, et patientiæ, et longanimitatis contemnis ? ignoras quoniam benignitas Dei ad pœnitentiam te adducit ?"},{"number":5,"verse":"Secundum autem duritiam tuam, et impœnitens cor, thesaurizas tibi iram in die iræ, et revelationis justi judicii Dei,"},{"number":6,"verse":"qui reddet unicuique secundum opera ejus :"},{"number":7,"verse":"iis quidem qui secundum patientiam boni operis, gloriam, et honorem, et incorruptionem quærunt, vitam æternam :"},{"number":8,"verse":"iis autem qui sunt ex contentione, et qui non acquiescunt veritati, credunt autem iniquitati, ira et indignatio."},{"number":9,"verse":"Tribulatio et angustia in omnem animam hominis operantis malum, Judæi primum, et Græci :"},{"number":10,"verse":"gloria autem, et honor, et pax omni operanti bonum, Judæo primum, et Græco :"},{"number":11,"verse":"non enim est acceptio personarum apud Deum."},{"number":12,"verse":"Quicumque enim sine lege peccaverunt, sine lege peribunt : et quicumque in lege peccaverunt, per legem judicabuntur."},{"number":13,"verse":"Non enim auditores legis justi sunt apud Deum, sed factores legis justificabuntur."},{"number":14,"verse":"Cum autem gentes, quæ legem non habent, naturaliter ea, quæ legis sunt, faciunt, ejusmodi legem non habentes, ipsi sibi sunt lex :"},{"number":15,"verse":"qui ostendunt opus legis scriptum in cordibus suis, testimonium reddente illis conscientia ipsorum, et inter se invicem cogitationibus accusantibus, aut etiam defendentibus,"},{"number":16,"verse":"in die, cum judicabit Deus occulta hominum, secundum Evangelium meum per Jesum Christum."},{"number":17,"verse":"Si autem tu Judæus cognominaris, et requiescis in lege, et gloriaris in Deo,"},{"number":18,"verse":"et nosti voluntatem ejus, et probas utiliora, instructus per legem,"},{"number":19,"verse":"confidis teipsum esse ducem cæcorum, lumen eorum qui in tenebris sunt,"},{"number":20,"verse":"eruditorem insipientium, magistrum infantium, habentem formam scientiæ, et veritatis in lege."},{"number":21,"verse":"Qui ergo alium doces, teipsum non doces : qui prædicas non furandum, furaris :"},{"number":22,"verse":"qui dicis non mœchandum, mœcharis : qui abominaris idola, sacrilegium facis :"},{"number":23,"verse":"qui in lege gloriaris, per prævaricationem legis Deum inhonoras."},{"number":24,"verse":"(Nomen enim Dei per vos blasphematur inter gentes, sicut scriptum est.)"},{"number":25,"verse":"Circumcisio quidem prodest, si legem observes : si autem prævaricator legis sis, circumcisio tua præputium facta est."},{"number":26,"verse":"Si igitur præputium justitias legis custodiat, nonne præputium illius in circumcisionem reputabitur ?"},{"number":27,"verse":"et judicabit id quod ex natura est præputium, legem consummans, te, qui per litteram et circumcisionem prævaricator legis es ?"},{"number":28,"verse":"Non enim qui in manifesto, Judæus est : neque quæ in manifesto, in carne, est circumcisio :"},{"number":29,"verse":"sed qui in abscondito, Judæus est : et circumcisio cordis in spiritu, non littera : cujus laus non ex hominibus, sed ex Deo est."}]}