{"bibleAbbr":"CVg2018","bookName":"Romans","bookEnglishName":"Romans","chapterNumber":16,"verses":[{"number":1,"verse":"Commendo autem vobis Phœben sororem nostram, quæ est in ministerio ecclesiæ, quæ est in Cenchris :"},{"number":2,"verse":"ut eam suscipiatis in Domino digne sanctis : et assistatis ei in quocumque negotio vestri indiguerit : etenim ipsa quoque astitit multis, et mihi ipsi."},{"number":3,"verse":"Salutate Priscam et Aquilam, adjutores meos in Christo Jesu"},{"number":4,"verse":"(qui pro anima mea suas cervices supposuerunt : quibus non solus ego gratias ago, sed et cunctæ ecclesiæ gentium),"},{"number":5,"verse":"et domesticam ecclesiam eorum. Salutate Epænetum dilectum mihi, qui est primitivus Asiæ in Christo."},{"number":6,"verse":"Salutate Mariam, quæ multum laboravit in vobis."},{"number":7,"verse":"Salutate Andronicum et Juniam, cognatos, et concaptivos meos : qui sunt nobiles in Apostolis, qui et ante me fuerunt in Christo."},{"number":8,"verse":"Salutate Ampliatum dilectissimum mihi in Domino."},{"number":9,"verse":"Salutate Urbanum adjutorem nostrum in Christo Jesu, et Stachyn dilectum meum."},{"number":10,"verse":"Salutate Apellen probum in Christo."},{"number":11,"verse":"Salutate eos qui sunt ex Aristoboli domo. Salutate Herodionem cognatum meum. Salutate eos qui sunt ex Narcisi domo, qui sunt in Domino."},{"number":12,"verse":"Salutate Tryphænam et Tryphosam, quæ laborant in Domino. Salutate Persidem carissimam, quæ multum laboravit in Domino."},{"number":13,"verse":"Salutate Rufum electum in Domino, et matrem ejus, et meam."},{"number":14,"verse":"Salutate Asyncritum, Phlegontem, Hermam, Patrobam, Hermen, et qui cum eis sunt, fratres."},{"number":15,"verse":"Salutate Philologum et Juliam, Nereum, et sororem ejus, et Olympiadem, et omnes qui cum eis sunt, sanctos."},{"number":16,"verse":"Salutate invicem in osculo sancto. Salutant vos omnes ecclesiæ Christi."},{"number":17,"verse":"Rogo autem vos fratres, ut observetis eos qui dissensiones et offendicula, præter doctrinam, quam vos didicistis, faciunt, et declinate ab illis."},{"number":18,"verse":"Hujuscemodi enim Christo Domino nostro non serviunt, sed suo ventri : et per dulces sermones et benedictiones seducunt corda innocentium."},{"number":19,"verse":"Vestra enim obedientia in omnem locum divulgata est. Gaudeo igitur in vobis. Sed volo vos sapientes esse in bono, et simplices in malo."},{"number":20,"verse":"Deus autem pacis conterat Satanam sub pedibus vestris velociter. Gratia Domini nostri Jesu Christi vobiscum."},{"number":21,"verse":"Salutat vos Timotheus adjutor meus, et Lucius, et Jason, et Sosipater cognati mei."},{"number":22,"verse":"Saluto vos ego Tertius, qui scripsi epistolam, in Domino."},{"number":23,"verse":"Salutat vos Cajus hospes meus, et universa ecclesia. Salutat vos Erastus arcarius civitatis, et Quartus, frater."},{"number":24,"verse":"Gratia Domini nostri Jesu Christi cum omnibus vobis. Amen."},{"number":25,"verse":"Ei autem, qui potens est vos confirmare juxta Evangelium meum, et prædicationem Jesu Christi, secundum revelationem mysterii temporibus æternis taciti"},{"number":26,"verse":"(quod nunc patefactum est per Scripturas prophetarum secundum præceptum æterni Dei, ad obeditionem fidei), in cunctis gentibus cogniti,"},{"number":27,"verse":"soli sapienti Deo, per Jesum Christum, cui honor et gloria in sæcula sæculorum. Amen."}]}