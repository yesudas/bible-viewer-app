{"bibleAbbr":"CVg2018","bookName":"Philippians","bookEnglishName":"Philippians","chapterNumber":3,"verses":[{"number":1,"verse":"De cetero, fratres mei, gaudete in Domino. Eadem vobis scribere, mihi quidem non pigrum, vobis autem necessarium."},{"number":2,"verse":"Videte canes, videte malos operarios, videte concisionem."},{"number":3,"verse":"Nos enim sumus circumcisio, qui spiritu servimus Deo, et gloriamur in Christo Jesu, et non in carne fiduciam habentes,"},{"number":4,"verse":"quamquam ego habeam confidentiam et in carne. Si quis alius videtur confidere in carne, ego magis,"},{"number":5,"verse":"circumcisus octavo die, ex genere Israël, de tribu Benjamin, Hebræus ex Hebræis, secundum legem pharisæus,"},{"number":6,"verse":"secundum æmulationem persequens Ecclesiam Dei, secundum justitiam, quæ in lege est, conversatus sine querela."},{"number":7,"verse":"Sed quæ mihi fuerunt lucra, hæc arbitratus sum propter Christum detrimenta."},{"number":8,"verse":"Verumtamen existimo omnia detrimentum esse propter eminentem scientiam Jesu Christi Domini mei : propter quem omnia detrimentum feci, et arbitror ut stercora, ut Christum lucrifaciam,"},{"number":9,"verse":"et inveniar in illo non habens meam justitiam, quæ ex lege est, sed illam, quæ ex fide est Christi Jesu : quæ ex Deo est justitia in fide,"},{"number":10,"verse":"ad cognoscendum illum, et virtutem resurrectionis ejus, et societatem passionum illius : configuratus morti ejus :"},{"number":11,"verse":"si quo modo occurram ad resurrectionem, quæ est ex mortuis :"},{"number":12,"verse":"non quod jam acceperim, aut jam perfectus sim : sequor autem, si quomodo comprehendam in quo et comprehensus sum a Christo Jesu."},{"number":13,"verse":"Fratres, ego me non arbitror comprehendisse. Unum autem, quæ quidem retro sunt obliviscens, ad ea vero quæ sunt priora, extendens meipsum,"},{"number":14,"verse":"ad destinatum persequor, ad bravium supernæ vocationis Dei in Christo Jesu."},{"number":15,"verse":"Quicumque ergo perfecti sumus, hoc sentiamus : et si quid aliter sapitis, et hoc vobis Deus revelabit."},{"number":16,"verse":"Verumtamen ad quod pervenimus ut idem sapiamus, et in eadem permaneamus regula."},{"number":17,"verse":"Imitatores mei estote, fratres, et observate eos qui ita ambulant, sicut habetis formam nostram."},{"number":18,"verse":"Multi enim ambulant, quos sæpe dicebam vobis (nunc autem et flens dico) inimicos crucis Christi :"},{"number":19,"verse":"quorum finis interitus : quorum Deus venter est : et gloria in confusione ipsorum, qui terrena sapiunt."},{"number":20,"verse":"Nostra autem conversatio in cælis est : unde etiam Salvatorem exspectamus Dominum nostrum Jesum Christum,"},{"number":21,"verse":"qui reformabit corpus humilitatis nostræ, configuratum corpori claritatis suæ, secundum operationem, qua etiam possit subjicere sibi omnia."}]}