{"bibleAbbr":"CVg2018","bookName":"Philippians","bookEnglishName":"Philippians","chapterNumber":2,"verses":[{"number":1,"verse":"Si qua ergo consolatio in Christo, si quod solatium caritatis, si qua societas spiritus, si qua viscera miserationis :"},{"number":2,"verse":"implete gaudium meum ut idem sapiatis, eamdem caritatem habentes, unanimes, idipsum sentientes,"},{"number":3,"verse":"nihil per contentionem, neque per inanem gloriam : sed in humilitate superiores sibi invicem arbitrantes,"},{"number":4,"verse":"non quæ sua sunt singuli considerantes, sed ea quæ aliorum."},{"number":5,"verse":"Hoc enim sentite in vobis, quod et in Christo Jesu :"},{"number":6,"verse":"qui cum in forma Dei esset, non rapinam arbitratus est esse se æqualem Deo :"},{"number":7,"verse":"sed semetipsum exinanivit, formam servi accipiens, in similitudinem hominum factus, et habitu inventus ut homo."},{"number":8,"verse":"Humiliavit semetipsum factus obediens usque ad mortem, mortem autem crucis."},{"number":9,"verse":"Propter quod et Deus exaltavit illum, et donavit illi nomen, quod est super omne nomen :"},{"number":10,"verse":"ut in nomine Jesu omne genu flectatur cælestium, terrestrium et infernorum,"},{"number":11,"verse":"et omnis lingua confiteatur, quia Dominus Jesus Christus in gloria est Dei Patris."},{"number":12,"verse":"Itaque carissimi mei (sicut semper obedistis), non ut in præsentia mei tantum, sed multo magis nunc in absentia mea, cum metu et tremore vestram salutem operamini."},{"number":13,"verse":"Deus est enim, qui operatur in vobis et velle, et perficere pro bona voluntate."},{"number":14,"verse":"Omnia autem facite sine murmurationibus et hæsitationibus :"},{"number":15,"verse":"ut sitis sine querela, et simplices filii Dei, sine reprehensione in medio nationis pravæ et perversæ : inter quos lucetis sicut luminaria in mundo,"},{"number":16,"verse":"verbum vitæ continentes ad gloriam meam in die Christi, quia non in vacuum cucurri, neque in vacuum laboravi."},{"number":17,"verse":"Sed et si immolor supra sacrificium, et obsequium fidei vestræ, gaudeo, et congratulor omnibus vobis."},{"number":18,"verse":"Idipsum autem et vos gaudete, et congratulamini mihi."},{"number":19,"verse":"Spero autem in Domino Jesu, Timotheum me cito mittere ad vos : ut et ego bono animo sim, cognitis quæ circa vos sunt."},{"number":20,"verse":"Neminem enim habeo tam unanimem, qui sincera affectione pro vobis sollicitus sit."},{"number":21,"verse":"Omnes enim quæ sua sunt quærunt, non quæ sunt Jesu Christi."},{"number":22,"verse":"Experimentum autem ejus cognoscite, quia sicut patri filius, mecum servivit in Evangelio."},{"number":23,"verse":"Hunc igitur spero me mittere ad vos, mox ut videro quæ circa me sunt."},{"number":24,"verse":"Confido autem in Domino quoniam et ipse veniam ad vos cito."},{"number":25,"verse":"Necessarium autem existimavi Epaphroditum fratrem, et cooperatorem, et commilitonem meum, vestrum autem apostolum, et ministrum necessitatis meæ, mittere ad vos :"},{"number":26,"verse":"quoniam quidem omnes vos desiderabat : et mœstus erat, propterea quod audieratis illum infirmatum."},{"number":27,"verse":"Nam et infirmatus est usque ad mortem : sed Deus misertus est ejus : non solum autem ejus, verum etiam et mei, ne tristitiam super tristitiam haberem."},{"number":28,"verse":"Festinantius ergo misi illum, ut viso eo iterum gaudeatis, et ego sine tristitia sim."},{"number":29,"verse":"Excipite itaque illum cum omni gaudio in Domino, et ejusmodi cum honore habetote ;"},{"number":30,"verse":"quoniam propter opus Christi usque ad mortem accessit, tradens animam suam ut impleret id quod ex vobis deerat erga meum obsequium."}]}