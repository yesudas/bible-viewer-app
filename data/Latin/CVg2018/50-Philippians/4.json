{"bibleAbbr":"CVg2018","bookName":"Philippians","bookEnglishName":"Philippians","chapterNumber":4,"verses":[{"number":1,"verse":"Itaque fratres mei carissimi, et desideratissimi, gaudium meum, et corona mea : sic state in Domino, carissimi."},{"number":2,"verse":"Evodiam rogo, et Syntychen deprecor, idipsum sapere in Domino."},{"number":3,"verse":"Etiam rogo et te, germane compar, adjuva illas, quæ mecum laboraverunt in Evangelio cum Clemente, et ceteris adjutoribus meis, quorum nomina sunt in libro vitæ."},{"number":4,"verse":"Gaudete in Domino semper : iterum dico gaudete."},{"number":5,"verse":"Modestia vestra nota sit omnibus hominibus : Dominus prope est."},{"number":6,"verse":"Nihil solliciti sitis : sed in omni oratione, et obsecratione, cum gratiarum actione petitiones vestræ innotescant apud Deum."},{"number":7,"verse":"Et pax Dei, quæ exuperat omnem sensum, custodiat corda vestra, et intelligentias vestras in Christo Jesu."},{"number":8,"verse":"De cetero fratres, quæcumque sunt vera, quæcumque pudica, quæcumque justa, quæcumque sancta, quæcumque amabilia, quæcumque bonæ famæ, siqua virtus, siqua laus disciplinæ, hæc cogitate."},{"number":9,"verse":"Quæ et didicistis, et accepistis, et audistis, et vidistis in me, hæc agite : et Deus pacis erit vobiscum."},{"number":10,"verse":"Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis : occupati autem eratis."},{"number":11,"verse":"Non quasi propter penuriam dico : ego enim didici, in quibus sum, sufficiens esse."},{"number":12,"verse":"Scio et humiliari, scio et abundare (ubique et in omnibus institutus sum) : et satiari, et esurire, et abundare, et penuriam pati."},{"number":13,"verse":"Omnia possum in eo qui me confortat."},{"number":14,"verse":"Verumtamen bene fecistis, communicantes tribulationi meæ."},{"number":15,"verse":"Scitis autem et vos Philippenses, quod in principio Evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli :"},{"number":16,"verse":"quia et Thessalonicam semel et bis in usum mihi misistis."},{"number":17,"verse":"Non quia quæro datum, sed requiro fructum abundantem in ratione vestra."},{"number":18,"verse":"Habeo autem omnia, et abundo : repletus sum, acceptis ab Epaphrodito quæ misistis odorem suavitatis, hostiam acceptam, placentem Deo."},{"number":19,"verse":"Deus autem meus impleat omne desiderium vestrum secundum divitias suas in gloria in Christo Jesu."},{"number":20,"verse":"Deo autem et Patri nostro gloria in sæcula sæculorum. Amen."},{"number":21,"verse":"Salutate omnem sanctum in Christo Jesu."},{"number":22,"verse":"Salutant vos, qui mecum sunt, fratres. Salutant vos omnes sancti, maxime autem qui de Cæsaris domo sunt."},{"number":23,"verse":"Gratia Domini nostri Jesu Christi cum spiritu vestro. Amen."}]}