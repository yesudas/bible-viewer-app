{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":12,"verses":[{"number":1,"verse":"Qui diligit disciplinam diligit scientiam ; qui autem odit increpationes insipiens est."},{"number":2,"verse":"Qui bonus est hauriet gratiam a Domino ; qui autem confidit in cogitationibus suis impie agit."},{"number":3,"verse":"Non roborabitur homo ex impietate, et radix justorum non commovebitur."},{"number":4,"verse":"Mulier diligens corona est viro suo ; et putredo in ossibus ejus, quæ confusione res dignas gerit."},{"number":5,"verse":"Cogitationes justorum judicia, et consilia impiorum fraudulenta."},{"number":6,"verse":"Verba impiorum insidiantur sanguini ; os justorum liberabit eos."},{"number":7,"verse":"Verte impios, et non erunt ; domus autem justorum permanebit."},{"number":8,"verse":"Doctrina sua noscetur vir ; qui autem vanus et excors est patebit contemptui."},{"number":9,"verse":"Melior est pauper et sufficiens sibi quam gloriosus et indigens pane."},{"number":10,"verse":"Novit justus jumentorum suorum animas ; viscera autem impiorum crudelia."},{"number":11,"verse":"Qui operatur terram suam satiabitur panibus ; qui autem sectatur otium stultissimus est. Qui suavis est in vini demorationibus, in suis munitionibus relinquit contumeliam."},{"number":12,"verse":"Desiderium impii munimentum est pessimorum ; radix autem justorum proficiet."},{"number":13,"verse":"Propter peccata labiorum ruina proximat malo ; effugiet autem justus de angustia."},{"number":14,"verse":"De fructu oris sui unusquisque replebitur bonis, et juxta opera manuum suarum retribuetur ei."},{"number":15,"verse":"Via stulti recta in oculis ejus ; qui autem sapiens est audit consilia."},{"number":16,"verse":"Fatuus statim indicat iram suam ; qui autem dissimulat injuriam callidus est."},{"number":17,"verse":"Qui quod novit loquitur, index justitiæ est ; qui autem mentitur, testis est fraudulentus."},{"number":18,"verse":"Est qui promittit, et quasi gladio pungitur conscientiæ : lingua autem sapientium sanitas est."},{"number":19,"verse":"Labium veritatis firmum erit in perpetuum ; qui autem testis est repentinus, concinnat linguam mendacii."},{"number":20,"verse":"Dolus in corde cogitantium mala ; qui autem pacis ineunt consilia, sequitur eos gaudium."},{"number":21,"verse":"Non contristabit justum quidquid ei acciderit : impii autem replebuntur malo."},{"number":22,"verse":"Abominatio est Domino labia mendacia ; qui autem fideliter agunt placent ei."},{"number":23,"verse":"Homo versatus celat scientiam, et cor insipientium provocat stultitiam."},{"number":24,"verse":"Manus fortium dominabitur ; quæ autem remissa est, tributis serviet."},{"number":25,"verse":"Mœror in corde viri humiliabit illum, et sermone bono lætificabitur."},{"number":26,"verse":"Qui negligit damnum propter amicum, justus est ; iter autem impiorum decipiet eos."},{"number":27,"verse":"Non inveniet fraudulentus lucrum, et substantia hominis erit auri pretium."},{"number":28,"verse":"In semita justitiæ vita ; iter autem devium ducit ad mortem."}]}