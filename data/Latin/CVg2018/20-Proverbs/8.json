{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":8,"verses":[{"number":1,"verse":"Numquid non sapientia clamitat, et prudentia dat vocem suam ?"},{"number":2,"verse":"In summis excelsisque verticibus supra viam, in mediis semitis stans,"},{"number":3,"verse":"juxta portas civitatis, in ipsis foribus loquitur, dicens :"},{"number":4,"verse":"O viri, ad vos clamito, et vox mea ad filios hominum."},{"number":5,"verse":"Intelligite, parvuli, astutiam, et insipientes, animadvertite."},{"number":6,"verse":"Audite, quoniam de rebus magnis locutura sum, et aperientur labia mea ut recta prædicent."},{"number":7,"verse":"Veritatem meditabitur guttur meum, et labia mea detestabuntur impium."},{"number":8,"verse":"Justi sunt omnes sermones mei : non est in eis pravum quid, neque perversum ;"},{"number":9,"verse":"recti sunt intelligentibus, et æqui invenientibus scientiam."},{"number":10,"verse":"Accipite disciplinam meam, et non pecuniam ; doctrinam magis quam aurum eligite :"},{"number":11,"verse":"melior est enim sapientia cunctis pretiosissimis, et omne desiderabile ei non potest comparari."},{"number":12,"verse":"Ego sapientia, habito in consilio, et eruditis intersum cogitationibus."},{"number":13,"verse":"Timor Domini odit malum : arrogantiam, et superbiam, et viam pravam, et os bilingue, detestor."},{"number":14,"verse":"Meum est consilium et æquitas ; mea est prudentia, mea est fortitudo."},{"number":15,"verse":"Per me reges regnant, et legum conditores justa decernunt ;"},{"number":16,"verse":"per me principes imperant, et potentes decernunt justitiam."},{"number":17,"verse":"Ego diligentes me diligo, et qui mane vigilant ad me, invenient me."},{"number":18,"verse":"Mecum sunt divitiæ et gloria, opes superbæ et justitia."},{"number":19,"verse":"Melior est enim fructus meus auro et lapide pretioso, et genimina mea argento electo."},{"number":20,"verse":"In viis justitiæ ambulo, in medio semitarum judicii :"},{"number":21,"verse":"ut ditem diligentes me, et thesauros eorum repleam."},{"number":22,"verse":"Dominus possedit me in initio viarum suarum antequam quidquam faceret a principio."},{"number":23,"verse":"Ab æterno ordinata sum, et ex antiquis antequam terra fieret."},{"number":24,"verse":"Nondum erant abyssi, et ego jam concepta eram : necdum fontes aquarum eruperant,"},{"number":25,"verse":"necdum montes gravi mole constiterant : ante colles ego parturiebar."},{"number":26,"verse":"Adhuc terram non fecerat, et flumina, et cardines orbis terræ."},{"number":27,"verse":"Quando præparabat cælos, aderam ; quando certa lege et gyro vallabat abyssos ;"},{"number":28,"verse":"quando æthera firmabat sursum, et librabat fontes aquarum ;"},{"number":29,"verse":"quando circumdabat mari terminum suum, et legem ponebat aquis, ne transirent fines suos ; quando appendebat fundamenta terræ :"},{"number":30,"verse":"cum eo eram, cuncta componens. Et delectabar per singulos dies, ludens coram eo omni tempore,"},{"number":31,"verse":"ludens in orbe terrarum ; et deliciæ meæ esse cum filiis hominum."},{"number":32,"verse":"Nunc ergo, filii, audite me : beati qui custodiunt vias meas."},{"number":33,"verse":"Audite disciplinam, et estote sapientes, et nolite abjicere eam."},{"number":34,"verse":"Beatus homo qui audit me, et qui vigilat ad fores meas quotidie, et observat ad postes ostii mei."},{"number":35,"verse":"Qui me invenerit, inveniet vitam, et hauriet salutem a Domino."},{"number":36,"verse":"Qui autem in me peccaverit, lædet animam suam ; omnes qui me oderunt diligunt mortem."}]}