{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":29,"verses":[{"number":1,"verse":"Viro qui corripientem dura cervice contemnit, repentinus ei superveniet interitus, et eum sanitas non sequetur."},{"number":2,"verse":"In multiplicatione justorum lætabitur vulgus ; cum impii sumpserint principatum, gemet populus."},{"number":3,"verse":"Vir qui amat sapientiam lætificat patrem suum ; qui autem nutrit scorta perdet substantiam."},{"number":4,"verse":"Rex justus erigit terram ; vir avarus destruet eam."},{"number":5,"verse":"Homo qui blandis fictisque sermonibus loquitur amico suo rete expandit gressibus ejus."},{"number":6,"verse":"Peccantem virum iniquum involvet laqueus, et justus laudabit atque gaudebit."},{"number":7,"verse":"Novit justus causam pauperum ; impius ignorat scientiam."},{"number":8,"verse":"Homines pestilentes dissipant civitatem ; sapientes vero avertunt furorem."},{"number":9,"verse":"Vir sapiens si cum stulto contenderit, sive irascatur, sive rideat, non inveniet requiem."},{"number":10,"verse":"Viri sanguinum oderunt simplicem ; justi autem quærunt animam ejus."},{"number":11,"verse":"Totum spiritum suum profert stultus ; sapiens differt, et reservat in posterum."},{"number":12,"verse":"Princeps qui libenter audit verba mendacii, omnes ministros habet impios."},{"number":13,"verse":"Pauper et creditor obviaverunt sibi : utriusque illuminator est Dominus."},{"number":14,"verse":"Rex qui judicat in veritate pauperes, thronus ejus in æternum firmabitur."},{"number":15,"verse":"Virga atque correptio tribuit sapientiam ; puer autem qui dimittitur voluntati suæ confundit matrem suam."},{"number":16,"verse":"In multiplicatione impiorum multiplicabuntur scelera, et justi ruinas eorum videbunt."},{"number":17,"verse":"Erudi filium tuum, et refrigerabit te, et dabit delicias animæ tuæ."},{"number":18,"verse":"Cum prophetia defecerit, dissipabitur populus ; qui vero custodit legem beatus est."},{"number":19,"verse":"Servus verbis non potest erudiri, quia quod dicis intelligit, et respondere contemnit."},{"number":20,"verse":"Vidisti hominem velocem ad loquendum ? stultitia magis speranda est quam illius correptio."},{"number":21,"verse":"Qui delicate a pueritia nutrit servum suum postea sentiet eum contumacem."},{"number":22,"verse":"Vir iracundus provocat rixas, et qui ad indignandum facilis est erit ad peccandum proclivior."},{"number":23,"verse":"Superbum sequitur humilitas, et humilem spiritu suscipiet gloria."},{"number":24,"verse":"Qui cum fure participat odit animam suam ; adjurantem audit, et non indicat."},{"number":25,"verse":"Qui timet hominem cito corruet ; qui sperat in Domino sublevabitur."},{"number":26,"verse":"Multi requirunt faciem principis, et judicium a Domino egreditur singulorum."},{"number":27,"verse":"Abominantur justi virum impium, et abominantur impii eos qui in recta sunt via. Verbum custodiens filius extra perditionem erit."}]}