{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":20,"verses":[{"number":1,"verse":"Luxuriosa res vinum, et tumultuosa ebrietas : quicumque his delectatur non erit sapiens."},{"number":2,"verse":"Sicut rugitus leonis, ita et terror regis : qui provocat eum peccat in animam suam."},{"number":3,"verse":"Honor est homini qui separat se a contentionibus ; omnes autem stulti miscentur contumeliis."},{"number":4,"verse":"Propter frigus piger arare noluit ; mendicabit ergo æstate, et non dabitur illi."},{"number":5,"verse":"Sicut aqua profunda, sic consilium in corde viri ; sed homo sapiens exhauriet illud."},{"number":6,"verse":"Multi homines misericordes vocantur ; virum autem fidelem quis inveniet ?"},{"number":7,"verse":"Justus qui ambulat in simplicitate sua beatos post se filios derelinquet."},{"number":8,"verse":"Rex qui sedet in solio judicii dissipat omne malum intuitu suo."},{"number":9,"verse":"Quis potest dicere : Mundum est cor meum ; purus sum a peccato ?"},{"number":10,"verse":"Pondus et pondus, mensura et mensura : utrumque abominabile est apud Deum."},{"number":11,"verse":"Ex studiis suis intelligitur puer, si munda et recta sint opera ejus."},{"number":12,"verse":"Aurem audientem, et oculum videntem : Dominus fecit utrumque."},{"number":13,"verse":"Noli diligere somnum, ne te egestas opprimat : aperi oculos tuos, et saturare panibus."},{"number":14,"verse":"Malum est, malum est, dicit omnis emptor ; et cum recesserit, tunc gloriabitur."},{"number":15,"verse":"Est aurum et multitudo gemmarum, et vas pretiosum labia scientiæ."},{"number":16,"verse":"Tolle vestimentum ejus qui fidejussor extitit alieni, et pro extraneis aufer pignus ab eo."},{"number":17,"verse":"Suavis est homini panis mendacii, et postea implebitur os ejus calculo."},{"number":18,"verse":"Cogitationes consiliis roborantur, et gubernaculis tractanda sunt bella."},{"number":19,"verse":"Ei qui revelat mysteria, et ambulat fraudulenter, et dilatat labia sua, ne commiscearis."},{"number":20,"verse":"Qui maledicit patri suo et matri, extinguetur lucerna ejus in mediis tenebris :"},{"number":21,"verse":"hæreditas ad quam festinatur in principio, in novissimo benedictione carebit."},{"number":22,"verse":"Ne dicas : Reddam malum : exspecta Dominum, et liberabit te."},{"number":23,"verse":"Abominatio est apud Dominum pondus et pondus ; statera dolosa non est bona."},{"number":24,"verse":"A Domino diriguntur gressus viri : quis autem hominum intelligere potest viam suam ?"},{"number":25,"verse":"Ruina est homini devorare sanctos, et post vota retractare."},{"number":26,"verse":"Dissipat impios rex sapiens, et incurvat super eos fornicem."},{"number":27,"verse":"Lucerna Domini spiraculum hominis, quæ investigat omnia secreta ventris."},{"number":28,"verse":"Misericordia et veritas custodiunt regem, et roboratur clementia thronus ejus."},{"number":29,"verse":"Exsultatio juvenum fortitudo eorum, et dignitas senum canities."},{"number":30,"verse":"Livor vulneris absterget mala, et plagæ in secretioribus ventris."}]}