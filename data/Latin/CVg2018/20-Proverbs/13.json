{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":13,"verses":[{"number":1,"verse":"Filius sapiens doctrina patris ; qui autem illusor est non audit cum arguitur."},{"number":2,"verse":"De fructu oris sui homo satiabitur bonis : anima autem prævaricatorum iniqua."},{"number":3,"verse":"Qui custodit os suum custodit animam suam ; qui autem inconsideratus est ad loquendum, sentiet mala."},{"number":4,"verse":"Vult et non vult piger ; anima autem operantium impinguabitur."},{"number":5,"verse":"Verbum mendax justus detestabitur ; impius autem confundit, et confundetur."},{"number":6,"verse":"Justitia custodit innocentis viam, impietas autem peccatorem supplantat."},{"number":7,"verse":"Est quasi dives, cum nihil habeat, et est quasi pauper, cum in multis divitiis sit."},{"number":8,"verse":"Redemptio animæ viri divitiæ suæ ; qui autem pauper est, increpationem non sustinet."},{"number":9,"verse":"Lux justorum lætificat : lucerna autem impiorum extinguetur."},{"number":10,"verse":"Inter superbos semper jurgia sunt ; qui autem agunt omnia cum consilio, reguntur sapientia."},{"number":11,"verse":"Substantia festinata minuetur ; quæ autem paulatim colligitur manu, multiplicabitur."},{"number":12,"verse":"Spes quæ differtur affligit animam ; lignum vitæ desiderium veniens."},{"number":13,"verse":"Qui detrahit alicui rei, ipse se in futurum obligat ; qui autem timet præceptum, in pace versabitur. Animæ dolosæ errant in peccatis : justi autem misericordes sunt, et miserantur."},{"number":14,"verse":"Lex sapientis fons vitæ, ut declinet a ruina mortis."},{"number":15,"verse":"Doctrina bona dabit gratiam ; in itinere contemptorum vorago."},{"number":16,"verse":"Astutus omnia agit cum consilio ; qui autem fatuus est aperit stultitiam."},{"number":17,"verse":"Nuntius impii cadet in malum ; legatus autem fidelis, sanitas."},{"number":18,"verse":"Egestas et ignominia ei qui deserit disciplinam ; qui autem acquiescit arguenti glorificabitur."},{"number":19,"verse":"Desiderium si compleatur delectat animam ; detestantur stulti eos qui fugiunt mala."},{"number":20,"verse":"Qui cum sapientibus graditur sapiens erit ; amicus stultorum similis efficietur."},{"number":21,"verse":"Peccatores persequitur malum, et justis retribuentur bona."},{"number":22,"verse":"Bonus reliquit hæredes filios et nepotes, et custoditur justo substantia peccatoris."},{"number":23,"verse":"Multi cibi in novalibus patrum, et aliis congregantur absque judicio."},{"number":24,"verse":"Qui parcit virgæ odit filium suum ; qui autem diligit illum instanter erudit."},{"number":25,"verse":"Justus comedit et replet animam suam ; venter autem impiorum insaturabilis."}]}