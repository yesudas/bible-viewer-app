{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":28,"verses":[{"number":1,"verse":"Fugit impius nemine persequente ; justus autem, quasi leo confidens, absque terrore erit."},{"number":2,"verse":"Propter peccata terræ multi principes ejus ; et propter hominis sapientiam, et horum scientiam quæ dicuntur, vita ducis longior erit."},{"number":3,"verse":"Vir pauper calumnians pauperes similis est imbri vehementi in quo paratur fames."},{"number":4,"verse":"Qui derelinquunt legem laudant impium ; qui custodiunt, succenduntur contra eum."},{"number":5,"verse":"Viri mali non cogitant judicium ; qui autem inquirunt Dominum animadvertunt omnia."},{"number":6,"verse":"Melior est pauper ambulans in simplicitate sua quam dives in pravis itineribus."},{"number":7,"verse":"Qui custodit legem filius sapiens est ; qui autem comessatores pascit confundit patrem suum."},{"number":8,"verse":"Qui coacervat divitias usuris et fœnore, liberali in pauperes congregat eas."},{"number":9,"verse":"Qui declinat aures suas ne audiat legem, oratio ejus erit execrabilis."},{"number":10,"verse":"Qui decipit justos in via mala, in interitu suo corruet, et simplices possidebunt bona ejus."},{"number":11,"verse":"Sapiens sibi videtur vir dives ; pauper autem prudens scrutabitur eum."},{"number":12,"verse":"In exsultatione justorum multa gloria est ; regnantibus impiis, ruinæ hominum."},{"number":13,"verse":"Qui abscondit scelera sua non dirigetur ; qui autem confessus fuerit et reliquerit ea, misericordiam consequetur."},{"number":14,"verse":"Beatus homo qui semper est pavidus ; qui vero mentis est duræ corruet in malum."},{"number":15,"verse":"Leo rugiens et ursus esuriens, princeps impius super populum pauperem."},{"number":16,"verse":"Dux indigens prudentia multos opprimet per calumniam ; qui autem odit avaritiam, longi fient dies ejus."},{"number":17,"verse":"Hominem qui calumniatur animæ sanguinem, si usque ad lacum fugerit, nemo sustinet."},{"number":18,"verse":"Qui ambulat simpliciter salvus erit ; qui perversis graditur viis concidet semel."},{"number":19,"verse":"Qui operatur terram suam satiabitur panibus ; qui autem sectatur otium replebitur egestate."},{"number":20,"verse":"Vir fidelis multum laudabitur ; qui autem festinat ditari non erit innocens."},{"number":21,"verse":"Qui cognoscit in judicio faciem non bene facit ; iste et pro buccella panis deserit veritatem."},{"number":22,"verse":"Vir qui festinat ditari, et aliis invidet, ignorat quod egestas superveniet ei."},{"number":23,"verse":"Qui corripit hominem gratiam postea inveniet apud eum, magis quam ille qui per linguæ blandimenta decipit."},{"number":24,"verse":"Qui subtrahit aliquid a patre suo et a matre, et dicit hoc non esse peccatum, particeps homicidæ est."},{"number":25,"verse":"Qui se jactat et dilatat, jurgia concitat ; qui vero sperat in Domino sanabitur."},{"number":26,"verse":"Qui confidit in corde suo stultus est ; qui autem graditur sapienter, ipse salvabitur."},{"number":27,"verse":"Qui dat pauperi non indigebit ; qui despicit deprecantem sustinebit penuriam."},{"number":28,"verse":"Cum surrexerint impii, abscondentur homines ; cum illi perierint, multiplicabuntur justi."}]}