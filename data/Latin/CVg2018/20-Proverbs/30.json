{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":30,"verses":[{"number":1,"verse":"Verba Congregantis, filii Vomentis. Visio quam locutus est vir cum quo est Deus, et qui Deo secum morante confortatus, ait :"},{"number":2,"verse":"Stultissimus sum virorum, et sapientia hominum non est mecum."},{"number":3,"verse":"Non didici sapientiam, et non novi scientiam sanctorum."},{"number":4,"verse":"Quis ascendit in cælum, atque descendit ? quis continuit spiritum in manibus suis ? quis colligavit aquas quasi in vestimento ? quis suscitavit omnes terminos terræ ? quod nomen est ejus, et quod nomen filii ejus, si nosti ?"},{"number":5,"verse":"Omnis sermo Dei ignitus : clypeus est sperantibus in se."},{"number":6,"verse":"Ne addas quidquam verbis illius, et arguaris, inveniarisque mendax."},{"number":7,"verse":"Duo rogavi te : ne deneges mihi antequam moriar :"},{"number":8,"verse":"vanitatem et verba mendacia longe fac a me ; mendicitatem et divitias ne dederis mihi : tribue tantum victui meo necessaria,"},{"number":9,"verse":"ne forte satiatus illiciar ad negandum, et dicam : Quis est Dominus ? aut egestate compulsus, furer, et perjurem nomen Dei mei."},{"number":10,"verse":"Ne accuses servum ad dominum suum, ne forte maledicat tibi, et corruas."},{"number":11,"verse":"Generatio quæ patri suo maledicit, et quæ matri suæ non benedicit ;"},{"number":12,"verse":"generatio quæ sibi munda videtur, et tamen non est lota a sordibus suis ;"},{"number":13,"verse":"generatio cujus excelsi sunt oculi, et palpebræ ejus in alta surrectæ ;"},{"number":14,"verse":"generatio quæ pro dentibus gladios habet, et commandit molaribus suis, ut comedat inopes de terra, et pauperes ex hominibus."},{"number":15,"verse":"Sanguisugæ duæ sunt filiæ, dicentes : Affer, affer. Tria sunt insaturabilia, et quartum quod numquam dicit : Sufficit."},{"number":16,"verse":"Infernus, et os vulvæ, et terra quæ non satiatur aqua : ignis vero numquam dicit : Sufficit."},{"number":17,"verse":"Oculum qui subsannat patrem, et qui despicit partum matris suæ, effodiant eum corvi de torrentibus, et comedant eum filii aquilæ !"},{"number":18,"verse":"Tria sunt difficilia mihi, et quartum penitus ignoro :"},{"number":19,"verse":"viam aquilæ in cælo, viam colubri super petram, viam navis in medio mari, et viam viri in adolescentia."},{"number":20,"verse":"Talis est et via mulieris adulteræ, quæ comedit, et tergens os suum dicit : Non sum operata malum."},{"number":21,"verse":"Per tria movetur terra, et quartum non potest sustinere :"},{"number":22,"verse":"per servum, cum regnaverit ; per stultum, cum saturatus fuerit cibo ;"},{"number":23,"verse":"per odiosam mulierem, cum in matrimonio fuerit assumpta ; et per ancillam, cum fuerit hæres dominæ suæ."},{"number":24,"verse":"Quatuor sunt minima terræ, et ipsa sunt sapientiora sapientibus :"},{"number":25,"verse":"formicæ, populus infirmus, qui præparat in messe cibum sibi ;"},{"number":26,"verse":"lepusculus, plebs invalida, qui collocat in petra cubile suum ;"},{"number":27,"verse":"regem locusta non habet, et egreditur universa per turmas suas ;"},{"number":28,"verse":"stellio manibus nititur, et moratur in ædibus regis."},{"number":29,"verse":"Tria sunt quæ bene gradiuntur, et quartum quod incedit feliciter :"},{"number":30,"verse":"leo, fortissimus bestiarum, ad nullius pavebit occursum ;"},{"number":31,"verse":"gallus succinctus lumbos ; et aries ; nec est rex, qui resistat ei."},{"number":32,"verse":"Est qui stultus apparuit postquam elevatus est in sublime ; si enim intellexisset, ori suo imposuisset manum."},{"number":33,"verse":"Qui autem fortiter premit ubera ad eliciendum lac exprimit butyrum ; et qui vehementer emungit elicit sanguinem ; et qui provocat iras producit discordias."}]}