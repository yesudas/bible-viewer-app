{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":9,"verses":[{"number":1,"verse":"Sapientia ædificavit sibi domum : excidit columnas septem."},{"number":2,"verse":"Immolavit victimas suas, miscuit vinum, et proposuit mensam suam."},{"number":3,"verse":"Misit ancillas suas ut vocarent ad arcem et ad mœnia civitatis."},{"number":4,"verse":"Si quis est parvulus, veniat ad me. Et insipientibus locuta est :"},{"number":5,"verse":"Venite, comedite panem meum, et bibite vinum quod miscui vobis."},{"number":6,"verse":"Relinquite infantiam, et vivite, et ambulate per vias prudentiæ."},{"number":7,"verse":"Qui erudit derisorem, ipse injuriam sibi facit, et qui arguit impium, sibi maculam generat."},{"number":8,"verse":"Noli arguere derisorem, ne oderit te : argue sapientem, et diliget te."},{"number":9,"verse":"Da sapienti occasionem, et addetur ei sapientia ; doce justum, et festinabit accipere."},{"number":10,"verse":"Principium sapientiæ timor Domini, et scientia sanctorum prudentia."},{"number":11,"verse":"Per me enim multiplicabuntur dies tui, et addentur tibi anni vitæ."},{"number":12,"verse":"Si sapiens fueris, tibimetipsi eris ; si autem illusor, solus portabis malum."},{"number":13,"verse":"Mulier stulta et clamosa, plenaque illecebris, et nihil omnino sciens,"},{"number":14,"verse":"sedit in foribus domus suæ, super sellam in excelso urbis loco,"},{"number":15,"verse":"ut vocaret transeuntes per viam, et pergentes itinere suo :"},{"number":16,"verse":"Qui est parvulus declinet ad me. Et vecordi locuta est :"},{"number":17,"verse":"Aquæ furtivæ dulciores sunt, et panis absconditus suavior."},{"number":18,"verse":"Et ignoravit quod ibi sint gigantes, et in profundis inferni convivæ ejus."}]}