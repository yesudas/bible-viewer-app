{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":25,"verses":[{"number":1,"verse":"Hæ quoque parabolæ Salomonis, quas transtulerunt viri Ezechiæ regis Juda."},{"number":2,"verse":"Gloria Dei est celare verbum, et gloria regum investigare sermonem."},{"number":3,"verse":"Cælum sursum, et terra deorsum, et cor regum inscrutabile."},{"number":4,"verse":"Aufer rubiginem de argento, et egredietur vas purissimum."},{"number":5,"verse":"Aufer impietatem de vultu regis, et firmabitur justitia thronus ejus."},{"number":6,"verse":"Ne gloriosus appareas coram rege, et in loco magnorum ne steteris."},{"number":7,"verse":"Melius est enim ut dicatur tibi : Ascende huc, quam ut humilieris coram principe."},{"number":8,"verse":"Quæ viderunt oculi tui ne proferas in jurgio cito, ne postea emendare non possis, cum dehonestaveris amicum tuum."},{"number":9,"verse":"Causam tuam tracta cum amico tuo, et secretum extraneo ne reveles :"},{"number":10,"verse":"ne forte insultet tibi cum audierit, et exprobrare non cesset. Gratia et amicitia liberant : quas tibi serva, ne exprobrabilis fias."},{"number":11,"verse":"Mala aurea in lectis argenteis, qui loquitur verbum in tempore suo."},{"number":12,"verse":"Inauris aurea, et margaritum fulgens, qui arguit sapientem et aurem obedientem."},{"number":13,"verse":"Sicut frigus nivis in die messis, ita legatus fidelis ei qui misit eum : animam ipsius requiescere facit."},{"number":14,"verse":"Nubes, et ventus, et pluviæ non sequentes, vir gloriosus et promissa non complens."},{"number":15,"verse":"Patientia lenietur princeps, et lingua mollis confringet duritiam."},{"number":16,"verse":"Mel invenisti : comede quod sufficit tibi, ne forte satiatus evomas illud."},{"number":17,"verse":"Subtrahe pedem tuum de domo proximi tui, nequando satiatus oderit te."},{"number":18,"verse":"Jaculum, et gladius, et sagitta acuta, homo qui loquitur contra proximum suum falsum testimonium."},{"number":19,"verse":"Dens putridus, et pes lassus, qui sperat super infideli in die angustiæ,"},{"number":20,"verse":"et amittit pallium in die frigoris. Acetum in nitro, qui cantat carmina cordi pessimo. Sicut tinea vestimento, et vermis ligno, ita tristitia viri nocet cordi."},{"number":21,"verse":"Si esurierit inimicus tuus, ciba illum ; si sitierit, da ei aquam bibere :"},{"number":22,"verse":"prunas enim congregabis super caput ejus, et Dominus reddet tibi."},{"number":23,"verse":"Ventus aquilo dissipat pluvias, et facies tristis linguam detrahentem."},{"number":24,"verse":"Melius est sedere in angulo domatis quam cum muliere litigiosa et in domo communi."},{"number":25,"verse":"Aqua frigida animæ sitienti, et nuntius bonus de terra longinqua."},{"number":26,"verse":"Fons turbatus pede et vena corrupta, justus cadens coram impio."},{"number":27,"verse":"Sicut qui mel multum comedit non est ei bonum, sic qui scrutator est majestatis opprimetur a gloria."},{"number":28,"verse":"Sicut urbs patens et absque murorum ambitu, ita vir qui non potest in loquendo cohibere spiritum suum."}]}