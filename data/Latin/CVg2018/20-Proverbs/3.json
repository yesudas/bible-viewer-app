{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":3,"verses":[{"number":1,"verse":"Fili mi, ne obliviscaris legis meæ, et præcepta mea cor tuum custodiat :"},{"number":2,"verse":"longitudinem enim dierum, et annos vitæ, et pacem, apponent tibi."},{"number":3,"verse":"Misericordia et veritas te non deserant ; circumda eas gutturi tuo, et describe in tabulis cordis tui :"},{"number":4,"verse":"et invenies gratiam, et disciplinam bonam, coram Deo et hominibus."},{"number":5,"verse":"Habe fiduciam in Domino ex toto corde tuo, et ne innitaris prudentiæ tuæ."},{"number":6,"verse":"In omnibus viis tuis cogita illum, et ipse diriget gressus tuos."},{"number":7,"verse":"Ne sis sapiens apud temetipsum ; time Deum, et recede a malo :"},{"number":8,"verse":"sanitas quippe erit umbilico tuo, et irrigatio ossium tuorum."},{"number":9,"verse":"Honora Dominum de tua substantia, et de primitiis omnium frugum tuarum da ei :"},{"number":10,"verse":"et implebuntur horrea tua saturitate, et vino torcularia tua redundabunt."},{"number":11,"verse":"Disciplinam Domini, fili mi, ne abjicias, nec deficias cum ab eo corriperis :"},{"number":12,"verse":"quem enim diligit Dominus, corripit, et quasi pater in filio complacet sibi."},{"number":13,"verse":"Beatus homo qui invenit sapientiam, et qui affluit prudentia."},{"number":14,"verse":"Melior est acquisitio ejus negotiatione argenti, et auri primi et purissimi fructus ejus."},{"number":15,"verse":"Pretiosior est cunctis opibus, et omnia quæ desiderantur huic non valent comparari."},{"number":16,"verse":"Longitudo dierum in dextera ejus, et in sinistra illius divitiæ et gloria."},{"number":17,"verse":"Viæ ejus viæ pulchræ, et omnes semitæ illius pacificæ."},{"number":18,"verse":"Lignum vitæ est his qui apprehenderint eam, et qui tenuerit eam beatus."},{"number":19,"verse":"Dominus sapientia fundavit terram ; stabilivit cælos prudentia."},{"number":20,"verse":"Sapientia illius eruperunt abyssi, et nubes rore concrescunt."},{"number":21,"verse":"Fili mi, ne effluant hæc ab oculis tuis. Custodi legem atque consilium,"},{"number":22,"verse":"et erit vita animæ tuæ, et gratia faucibus tuis."},{"number":23,"verse":"Tunc ambulabis fiducialiter in via tua, et pes tuus non impinget."},{"number":24,"verse":"Si dormieris, non timebis ; quiesces, et suavis erit somnus tuus."},{"number":25,"verse":"Ne paveas repentino terrore, et irruentes tibi potentias impiorum."},{"number":26,"verse":"Dominus enim erit in latere tuo, et custodiet pedem tuum, ne capiaris."},{"number":27,"verse":"Noli prohibere benefacere eum qui potest : si vales, et ipse benefac."},{"number":28,"verse":"Ne dicas amico tuo : Vade, et revertere : cras dabo tibi : cum statim possis dare."},{"number":29,"verse":"Ne moliaris amico tuo malum, cum ille in te habeat fiduciam."},{"number":30,"verse":"Ne contendas adversus hominem frustra, cum ipse tibi nihil mali fecerit."},{"number":31,"verse":"Ne æmuleris hominem injustum, nec imiteris vias ejus :"},{"number":32,"verse":"quia abominatio Domini est omnis illusor, et cum simplicibus sermocinatio ejus."},{"number":33,"verse":"Egestas a Domino in domo impii ; habitacula autem justorum benedicentur."},{"number":34,"verse":"Ipse deludet illusores, et mansuetis dabit gratiam."},{"number":35,"verse":"Gloriam sapientes possidebunt ; stultorum exaltatio ignominia."}]}