{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":1,"verses":[{"number":1,"verse":"Parabolæ Salomonis, filii David, regis Israël,"},{"number":2,"verse":"ad sciendam sapientiam et disciplinam ;"},{"number":3,"verse":"ad intelligenda verba prudentiæ, et suscipiendam eruditionem doctrinæ, justitiam, et judicium, et æquitatem :"},{"number":4,"verse":"ut detur parvulis astutia, adolescenti scientia et intellectus."},{"number":5,"verse":"Audiens sapiens, sapientior erit, et intelligens gubernacula possidebit."},{"number":6,"verse":"Animadvertet parabolam et interpretationem, verba sapientum et ænigmata eorum."},{"number":7,"verse":"Timor Domini principium sapientiæ ; sapientiam atque doctrinam stulti despiciunt."},{"number":8,"verse":"Audi, fili mi, disciplinam patris tui, et ne dimittas legem matris tuæ :"},{"number":9,"verse":"ut addatur gratia capiti tuo, et torques collo tuo."},{"number":10,"verse":"Fili mi, si te lactaverint peccatores, ne acquiescas eis."},{"number":11,"verse":"Si dixerint : Veni nobiscum, insidiemur sanguini ; abscondamus tendiculas contra insontem frustra ;"},{"number":12,"verse":"deglutiamus eum sicut infernus viventem, et integrum quasi descendentem in lacum ;"},{"number":13,"verse":"omnem pretiosam substantiam reperiemus ; implebimus domos nostras spoliis :"},{"number":14,"verse":"sortem mitte nobiscum, marsupium unum sit omnium nostrum :"},{"number":15,"verse":"fili mi, ne ambules cum eis ; prohibe pedem tuum a semitis eorum :"},{"number":16,"verse":"pedes enim illorum ad malum currunt, et festinant ut effundant sanguinem."},{"number":17,"verse":"Frustra autem jacitur rete ante oculos pennatorum."},{"number":18,"verse":"Ipsi quoque contra sanguinem suum insidiantur, et moliuntur fraudes contra animas suas."},{"number":19,"verse":"Sic semitæ omnis avari : animas possidentium rapiunt."},{"number":20,"verse":"Sapientia foris prædicat ; in plateis dat vocem suam :"},{"number":21,"verse":"in capite turbarum clamitat ; in foribus portarum urbis profert verba sua, dicens :"},{"number":22,"verse":"Usquequo, parvuli, diligitis infantiam, et stulti ea quæ sibi sunt noxia cupient, et imprudentes odibunt scientiam ?"},{"number":23,"verse":"convertimini ad correptionem meam. En proferam vobis spiritum meum, et ostendam vobis verba mea."},{"number":24,"verse":"Quia vocavi, et renuistis ; extendi manum meam, et non fuit qui aspiceret :"},{"number":25,"verse":"despexistis omne consilium meum, et increpationes meas neglexistis."},{"number":26,"verse":"Ego quoque in interitu vestro ridebo, et subsannabo cum vobis id quod timebatis advenerit."},{"number":27,"verse":"Cum irruerit repentina calamitas, et interitus quasi tempestas ingruerit ; quando venerit super vos tribulatio et angustia :"},{"number":28,"verse":"tunc invocabunt me, et non exaudiam ; mane consurgent, et non invenient me :"},{"number":29,"verse":"eo quod exosam habuerint disciplinam, et timorem Domini non susceperint,"},{"number":30,"verse":"nec acquieverint consilio meo, et detraxerint universæ correptioni meæ."},{"number":31,"verse":"Comedent igitur fructus viæ suæ, suisque consiliis saturabuntur."},{"number":32,"verse":"Aversio parvulorum interficiet eos, et prosperitas stultorum perdet illos."},{"number":33,"verse":"Qui autem me audierit, absque terrore requiescet, et abundantia perfruetur, timore malorum sublato."}]}