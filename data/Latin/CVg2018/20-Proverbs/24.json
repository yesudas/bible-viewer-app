{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":24,"verses":[{"number":1,"verse":"Ne æmuleris viros malos, nec desideres esse cum eis :"},{"number":2,"verse":"quia rapinas meditatur mens eorum, et fraudes labia eorum loquuntur."},{"number":3,"verse":"Sapientia ædificabitur domus, et prudentia roborabitur."},{"number":4,"verse":"In doctrina replebuntur cellaria, universa substantia pretiosa et pulcherrima."},{"number":5,"verse":"Vir sapiens fortis est, et vir doctus robustus et validus :"},{"number":6,"verse":"quia cum dispositione initur bellum, et erit salus ubi multa consilia sunt."},{"number":7,"verse":"Excelsa stulto sapientia ; in porta non aperiet os suum."},{"number":8,"verse":"Qui cogitat mala facere stultus vocabitur :"},{"number":9,"verse":"cogitatio stulti peccatum est, et abominatio hominum detractor."},{"number":10,"verse":"Si desperaveris lassus in die angustiæ, imminuetur fortitudo tua."},{"number":11,"verse":"Erue eos qui ducuntur ad mortem, et qui trahuntur ad interitum, liberare ne cesses."},{"number":12,"verse":"Si dixeris : Vires non suppetunt ; qui inspector est cordis ipse intelligit : et servatorem animæ tuæ nihil fallit, reddetque homini juxta opera sua."},{"number":13,"verse":"Comede, fili mi, mel, quia bonum est, et favum dulcissimum gutturi tuo."},{"number":14,"verse":"Sic et doctrina sapientiæ animæ tuæ : quam cum inveneris, habebis in novissimis spem, et spes tua non peribit."},{"number":15,"verse":"Ne insidieris, et quæras impietatem in domo justi, neque vastes requiem ejus."},{"number":16,"verse":"Septies enim cadet justus, et resurget : impii autem corruent in malum."},{"number":17,"verse":"Cum ceciderit inimicus tuus ne gaudeas, et in ruina ejus ne exsultet cor tuum :"},{"number":18,"verse":"ne forte videat Dominus, et displiceat ei, et auferat ab eo iram suam."},{"number":19,"verse":"Ne contendas cum pessimis, nec æmuleris impios :"},{"number":20,"verse":"quoniam non habent futurorum spem mali, et lucerna impiorum extinguetur."},{"number":21,"verse":"Time Dominum, fili mi, et regem, et cum detractoribus non commiscearis :"},{"number":22,"verse":"quoniam repente consurget perditio eorum, et ruinam utriusque quis novit ?"},{"number":23,"verse":"Hæc quoque sapientibus. Cognoscere personam in judicio non est bonum."},{"number":24,"verse":"Qui dicunt impio : Justus es : maledicent eis populi, et detestabuntur eos tribus."},{"number":25,"verse":"Qui arguunt eum laudabuntur, et super ipsos veniet benedictio."},{"number":26,"verse":"Labia deosculabitur qui recta verba respondet."},{"number":27,"verse":"Præpara foris opus tuum, et diligenter exerce agrum tuum, ut postea ædifices domum tuam."},{"number":28,"verse":"Ne sis testis frustra contra proximum tuum, nec lactes quemquam labiis tuis."},{"number":29,"verse":"Ne dicas : Quomodo fecit mihi, sic faciam ei ; reddam unicuique secundum opus suum."},{"number":30,"verse":"Per agrum hominis pigri transivi, et per vineam viri stulti :"},{"number":31,"verse":"et ecce totum repleverant urticæ, et operuerant superficiem ejus spinæ, et maceria lapidum destructa erat."},{"number":32,"verse":"Quod cum vidissem, posui in corde meo, et exemplo didici disciplinam."},{"number":33,"verse":"Parum, inquam, dormies, modicum dormitabis ; pauxillum manus conseres ut quiescas :"},{"number":34,"verse":"et veniet tibi quasi cursor egestas, et mendicitas quasi vir armatus."}]}