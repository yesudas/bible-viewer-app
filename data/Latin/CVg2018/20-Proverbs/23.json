{"bibleAbbr":"CVg2018","bookName":"Proverbs","bookEnglishName":"Proverbs","chapterNumber":23,"verses":[{"number":1,"verse":"Quando sederis ut comedas cum principe, diligenter attende quæ apposita sunt ante faciem tuam."},{"number":2,"verse":"Et statue cultrum in gutture tuo : si tamen habes in potestate animam tuam."},{"number":3,"verse":"Ne desideres de cibis ejus, in quo est panis mendacii."},{"number":4,"verse":"Noli laborare ut diteris, sed prudentiæ tuæ pone modum."},{"number":5,"verse":"Ne erigas oculos tuos ad opes quas non potes habere, quia facient sibi pennas quasi aquilæ, et volabunt in cælum."},{"number":6,"verse":"Ne comedas cum homine invido, et ne desideres cibos ejus :"},{"number":7,"verse":"quoniam in similitudinem arioli et conjectoris æstimat quod ignorat. Comede et bibe, dicet tibi ; et mens ejus non est tecum."},{"number":8,"verse":"Cibos quos comederas evomes, et perdes pulchros sermones tuos."},{"number":9,"verse":"In auribus insipientium ne loquaris, qui despicient doctrinam eloquii tui."},{"number":10,"verse":"Ne attingas parvulorum terminos, et agrum pupillorum ne introëas :"},{"number":11,"verse":"propinquus enim illorum fortis est, et ipse judicabit contra te causam illorum."},{"number":12,"verse":"Ingrediatur ad doctrinam cor tuum, et aures tuæ ad verba scientiæ."},{"number":13,"verse":"Noli subtrahere a puero disciplinam : si enim percusseris eum virga, non morietur."},{"number":14,"verse":"Tu virga percuties eum, et animam ejus de inferno liberabis."},{"number":15,"verse":"Fili mi, si sapiens fuerit animus tuus, gaudebit tecum cor meum :"},{"number":16,"verse":"et exsultabunt renes mei, cum locuta fuerint rectum labia tua."},{"number":17,"verse":"Non æmuletur cor tuum peccatores, sed in timore Domini esto tota die :"},{"number":18,"verse":"quia habebis spem in novissimo, et præstolatio tua non auferetur."},{"number":19,"verse":"Audi, fili mi, et esto sapiens, et dirige in via animum tuum."},{"number":20,"verse":"Noli esse in conviviis potatorum, nec in comessationibus eorum qui carnes ad vescendum conferunt :"},{"number":21,"verse":"quia vacantes potibus et dantes symbola consumentur, et vestietur pannis dormitatio."},{"number":22,"verse":"Audi patrem tuum, qui genuit te, et ne contemnas cum senuerit mater tua."},{"number":23,"verse":"Veritatem eme, et noli vendere sapientiam, et doctrinam, et intelligentiam."},{"number":24,"verse":"Exsultat gaudio pater justi ; qui sapientem genuit, lætabitur in eo."},{"number":25,"verse":"Gaudeat pater tuus et mater tua, et exsultet quæ genuit te."},{"number":26,"verse":"Præbe, fili mi, cor tuum mihi, et oculi tui vias meas custodiant."},{"number":27,"verse":"Fovea enim profunda est meretrix, et puteus angustus aliena."},{"number":28,"verse":"Insidiatur in via quasi latro, et quos incautos viderit, interficiet."},{"number":29,"verse":"Cui væ ? cujus patri væ ? cui rixæ ? cui foveæ ? cui sine causa vulnera ? cui suffusio oculorum ?"},{"number":30,"verse":"nonne his qui commorantur in vino, et student calicibus epotandis ?"},{"number":31,"verse":"Ne intuearis vinum quando flavescit, cum splenduerit in vitro color ejus : ingreditur blande,"},{"number":32,"verse":"sed in novissimo mordebit ut coluber, et sicut regulus venena diffundet."},{"number":33,"verse":"Oculi tui videbunt extraneas, et cor tuum loquetur perversa."},{"number":34,"verse":"Et eris sicut dormiens in medio mari, et quasi sopitus gubernator, amisso clavo."},{"number":35,"verse":"Et dices : Verberaverunt me, sed non dolui ; traxerunt me, et ego non sensi. Quando evigilabo, et rursus vina reperiam ?"}]}