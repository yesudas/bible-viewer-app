{"bibleAbbr":"CVg2018","bookName":"2 Chronicles","bookEnglishName":"2 Chronicles","chapterNumber":17,"verses":[{"number":1,"verse":"Regnavit autem Josaphat filius ejus pro eo, et invaluit contra Israël."},{"number":2,"verse":"Constituitque militum numeros in cunctis urbibus Juda quæ erant vallatæ muris. Præsidiaque disposuit in terra Juda, et in civitatibus Ephraim quas ceperat Asa pater ejus."},{"number":3,"verse":"Et fuit Dominus cum Josaphat, quia ambulavit in viis David patris sui primis : et non speravit in Baalim,"},{"number":4,"verse":"sed in Deo patris sui : et perrexit in præceptis illius, et non juxta peccata Israël."},{"number":5,"verse":"Confirmavitque Dominus regnum in manu ejus, et dedit omnis Juda munera Josaphat : factæque sunt ei infinitæ divitiæ, et multa gloria."},{"number":6,"verse":"Cumque sumpsisset cor ejus audaciam propter vias Domini, etiam excelsa et lucos de Juda abstulit."},{"number":7,"verse":"Tertio autem anno regni sui misit de principibus suis Benhail, et Obdiam, et Zachariam, et Nathanaël, et Michæam, ut docerent in civitatibus Juda :"},{"number":8,"verse":"et cum eis Levitas Semeiam, et Nathaniam, et Zabadiam, Asaël quoque, et Semiramoth, et Jonathan, Adoniamque et Thobiam, et Thobadoniam Levitas, et cum eis Elisama, et Joran sacerdotes :"},{"number":9,"verse":"docebantque populum in Juda, habentes librum legis Domini, et circuibant cunctas urbes Juda, atque erudiebant populum."},{"number":10,"verse":"Itaque factus est pavor Domini super omnia regna terrarum quæ erant per gyrum Juda, nec audebant bellare contra Josaphat."},{"number":11,"verse":"Sed et Philisthæi Josaphat munera deferebant, et vectigal argenti : Arabes quoque adducebant pecora, arietum septem millia septingenta, et hircorum totidem."},{"number":12,"verse":"Crevit ergo Josaphat, et magnificatus est usque in sublime : atque ædificavit in Juda domos ad instar turrium, urbesque muratas."},{"number":13,"verse":"Et multa opera paravit in urbibus Juda : viri quoque bellatores et robusti erant in Jerusalem,"},{"number":14,"verse":"quorum iste numerus per domos atque familias singulorum : in Juda principes exercitus, Ednas dux, et cum eo robustissimi viri trecenta millia."},{"number":15,"verse":"Post hunc Johanan princeps, et cum eo ducenta octoginta millia."},{"number":16,"verse":"Post istum quoque Amasias filius Zechri, consecratus Domino, et cum eo ducenta millia virorum fortium."},{"number":17,"verse":"Hunc sequebatur robustus ad prælia Eliada, et cum eo tenentium arcum et clypeum ducenta millia."},{"number":18,"verse":"Post istum etiam Jozabad, et cum eo centum octoginta millia expeditorum militum."},{"number":19,"verse":"Hi omnes erant ad manum regis, exceptis aliis quos posuerat in urbibus muratis in universo Juda."}]}