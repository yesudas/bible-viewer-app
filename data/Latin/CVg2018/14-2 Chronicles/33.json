{"bibleAbbr":"CVg2018","bookName":"2 Chronicles","bookEnglishName":"2 Chronicles","chapterNumber":33,"verses":[{"number":1,"verse":"Duodecim annorum erat Manasses cum regnare cœpisset, et quinquaginta quinque annis regnavit in Jerusalem."},{"number":2,"verse":"Fecit autem malum coram Domino, juxta abominationes gentium quas subvertit Dominus coram filiis Israël :"},{"number":3,"verse":"et conversus instauravit excelsa quæ demolitus fuerat Ezechias pater ejus : construxitque aras Baalim, et fecit lucos, et adoravit omnem militiam cæli, et coluit eam."},{"number":4,"verse":"Ædificavit quoque altaria in domo Domini, de qua dixerat Dominus : In Jerusalem erit nomen meum in æternum."},{"number":5,"verse":"Ædificavit autem ea cuncto exercitui cæli in duobus atriis domus Domini."},{"number":6,"verse":"Transireque fecit filios suos per ignem in valle Benennom : observabat somnia, sectabatur auguria, maleficis artibus inserviebat, habebat secum magos et incantatores, multaque mala operatus est coram Domino ut irritaret eum."},{"number":7,"verse":"Sculptile quoque et conflatile signum posuit in domo Dei, de qua locutus est Deus ad David, et ad Salomonem filium ejus, dicens : In domo hac, et in Jerusalem quam elegi de cunctis tribubus Israël, ponam nomen meum in sempiternum."},{"number":8,"verse":"Et moveri non faciam pedem Israël de terra quam tradidi patribus eorum : ita dumtaxat si custodierint facere quæ præcepi eis, cunctamque legem, et cæremonias atque judicia, per manum Moysi."},{"number":9,"verse":"Igitur Manasses seduxit Judam, et habitatores Jerusalem, ut facerent malum super omnes gentes quas subverterat Dominus a facie filiorum Israël."},{"number":10,"verse":"Locutusque est Dominus ad eum, et ad populum illius, et attendere noluerunt."},{"number":11,"verse":"Idcirco superinduxit eis principes exercitus regis Assyriorum : ceperuntque Manassen, et vinctum catenis atque compedibus duxerunt in Babylonem."},{"number":12,"verse":"Qui postquam coangustatus est, oravit Dominum Deum suum : et egit pœnitentiam valde coram Deo patrum suorum."},{"number":13,"verse":"Deprecatusque est eum, et obsecravit intente : et exaudivit orationem ejus, reduxitque eum Jerusalem in regnum suum, et cognovit Manasses quod Dominus ipse esset Deus."},{"number":14,"verse":"Post hæc ædificavit murum extra civitatem David ad occidentem Gihon in convalle, ab introitu portæ piscium per circuitum usque ad Ophel, et exaltavit illum vehementer : constituitque principes exercitus in cunctis civitatibus Juda munitis :"},{"number":15,"verse":"et abstulit deos alienos, et simulacrum de domo Domini : aras quoque, quas fecerat in monte domus Domini et in Jerusalem : et projecit omnia extra urbem."},{"number":16,"verse":"Porro instauravit altare Domini, et immolavit super illud victimas, et pacifica, et laudem : præcepitque Judæ ut serviret Domino Deo Israël."},{"number":17,"verse":"Attamen adhuc populus immolabat in excelsis Domino Deo suo."},{"number":18,"verse":"Reliqua autem gestorum Manasse, et obsecratio ejus ad Deum suum, verba quoque videntium qui loquebantur ad eum in nomine Domini Dei Israël, continentur in sermonibus regum Israël."},{"number":19,"verse":"Oratio quoque ejus et exauditio, et cuncta peccata atque contemptus, loca etiam in quibus ædificavit excelsa, et fecit lucos et statuas antequam ageret pœnitentiam, scripta sunt in sermonibus Hozai."},{"number":20,"verse":"Dormivit ergo Manasses cum patribus suis, et sepelierunt eum in domo sua : regnavitque pro eo filius ejus Amon."},{"number":21,"verse":"Viginti duorum annorum erat Amon cum regnare cœpisset, et duobus annis regnavit in Jerusalem."},{"number":22,"verse":"Fecitque malum in conspectu Domini, sicut fecerat Manasses pater ejus : et cunctis idolis quæ Manasses fuerat fabricatus, immolavit atque servivit."},{"number":23,"verse":"Et non est reveritus faciem Domini, sicut reveritus est Manasses pater ejus, et multo majora deliquit."},{"number":24,"verse":"Cumque conjurassent adversus eum servi sui, interfecerunt eum in domo sua."},{"number":25,"verse":"Porro reliqua populi multitudo, cæsis iis qui Amon percusserant, constituit regem Josiam filium ejus pro eo."}]}