{"bibleAbbr":"CVg2018","bookName":"2 Chronicles","bookEnglishName":"2 Chronicles","chapterNumber":4,"verses":[{"number":1,"verse":"Fecit quoque altare æneum viginti cubitorum longitudinis, et viginti cubitorum latitudinis, et decem cubitorum altitudinis."},{"number":2,"verse":"Mare etiam fusile decem cubitis a labio usque ad labium, rotundum per circuitum : quinque cubitos habebat altitudinis, et funiculus triginta cubitorum ambiebat gyrum ejus."},{"number":3,"verse":"Similitudo quoque boum erat subter illud, et decem cubitis quædam extrinsecus cælaturæ, quasi duobus versibus alvum maris circuibant. Boves autem erant fusiles :"},{"number":4,"verse":"et ipsum mare super duodecim boves impositum erat, quorum tres respiciebant ad aquilonem, et alii tres ad occidentem : porro tres alii meridiem, et tres qui reliqui erant, orientem, habentes mare superpositum : posteriora autem boum erant intrinsecus sub mari."},{"number":5,"verse":"Porro vastitas ejus habebat mensuram palmi, et labium illius erat quasi labium calicis, vel repandi lilii : capiebatque tria millia metretas."},{"number":6,"verse":"Fecit quoque conchas decem : et posuit quinque a dextris, et quinque a sinistris, ut lavarent in eis omnia quæ in holocaustum oblaturi erant : porro in mari sacerdotes lavabantur."},{"number":7,"verse":"Fecit autem et candelabra aurea decem secundum speciem qua jussa erant fieri : et posuit ea in templo, quinque a dextris, et quinque a sinistris."},{"number":8,"verse":"Necnon et mensas decem : et posuit eas in templo, quinque a dextris, et quinque a sinistris : phialas quoque aureas centum."},{"number":9,"verse":"Fecit etiam atrium sacerdotum, et basilicam grandem : et ostia in basilica, quæ texit ære."},{"number":10,"verse":"Porro mare posuit in latere dextro contra orientem ad meridiem."},{"number":11,"verse":"Fecit autem Hiram lebetes, et creagras, et phialas : et complevit omne opus regis in domo Dei :"},{"number":12,"verse":"hoc est, columnas duas, et epistylia, et capita, et quasi quædam retiacula, quæ capita tegerent super epistylia."},{"number":13,"verse":"Malogranata quoque quadringenta, et retiacula duo ita ut bini ordines malogranatorum singulis retiaculis jungerentur, quæ protegerent epistylia, et capita columnarum."},{"number":14,"verse":"Bases etiam fecit, et conchas, quas superposuit basibus :"},{"number":15,"verse":"mare unum, boves quoque duodecim sub mari,"},{"number":16,"verse":"et lebetes, et creagras, et phialas. Omnia vasa fecit Salomoni Hiram pater ejus in domo Domini ex ære mundissimo."},{"number":17,"verse":"In regione Jordanis, fudit ea rex in argillosa terra inter Sochot et Saredatha."},{"number":18,"verse":"Erat autem multitudo vasorum innumerabilis, ita ut ignoraretur pondus æris."},{"number":19,"verse":"Fecitque Salomon omnia vasa domus Dei, et altare aureum, et mensas, et super eas panes propositionis :"},{"number":20,"verse":"candelabra quoque cum lucernis suis ut lucerent ante oraculum juxta ritum ex auro purissimo :"},{"number":21,"verse":"et florentia quædam, et lucernas, et forcipes aureos : omnia de auro mundissimo facta sunt."},{"number":22,"verse":"Thymiateria quoque, et thuribula, et phialas, et mortariola ex auro purissimo. Et ostia cælavit templi interioris, id est, in Sancta sanctorum : et ostia templi forinsecus aurea. Sicque completum est omne opus quod fecit Salomon in domo Domini."}]}