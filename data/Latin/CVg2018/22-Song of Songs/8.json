{"bibleAbbr":"CVg2018","bookName":"Song of Songs","bookEnglishName":"Song of Songs","chapterNumber":8,"verses":[{"number":1,"verse":"Quis mihi det te fratrem meum, sugentem ubera matris meæ, ut inveniam te foris, et deosculer te, et jam me nemo despiciat ?"},{"number":2,"verse":"Apprehendam te, et ducam in domum matris meæ : ibi me docebis, et dabo tibi poculum ex vino condito, et mustum malorum granatorum meorum."},{"number":3,"verse":"Læva ejus sub capite meo, et dextera illius amplexabitur me."},{"number":4,"verse":"Sponsus Adjuro vos, filiæ Jerusalem, ne suscitetis, neque evigilare faciatis dilectam, donec ipsa velit."},{"number":5,"verse":"Chorus Quæ est ista quæ ascendit de deserto, deliciis affluens, innixa super dilectum suum ? Sponsus Sub arbore malo suscitavi te ; ibi corrupta est mater tua, ibi violata est genitrix tua."},{"number":6,"verse":"Sponsa Pone me ut signaculum super cor tuum, ut signaculum super brachium tuum, quia fortis est ut mors dilectio, dura sicut infernus æmulatio : lampades ejus lampades ignis atque flammarum."},{"number":7,"verse":"Aquæ multæ non potuerunt extinguere caritatem, nec flumina obruent illam. Si dederit homo omnem substantiam domus suæ pro dilectione, quasi nihil despiciet eam."},{"number":8,"verse":"Chorus Fratrum Soror nostra parva, et ubera non habet ; quid faciemus sorori nostræ in die quando alloquenda est ?"},{"number":9,"verse":"Si murus est, ædificemus super eum propugnacula argentea ; si ostium est, compingamus illud tabulis cedrinis."},{"number":10,"verse":"Sponsa Ego murus, et ubera mea sicut turris, ex quo facta sum coram eo, quasi pacem reperiens."},{"number":11,"verse":"Chorus Fratrum Vinea fuit pacifico in ea quæ habet populos : tradidit eam custodibus ; vir affert pro fructu ejus mille argenteos."},{"number":12,"verse":"Sponsa Vinea mea coram me est. Mille tui pacifici, et ducenti his qui custodiunt fructus ejus."},{"number":13,"verse":"Sponsus Quæ habitas in hortis, amici auscultant ; fac me audire vocem tuam."},{"number":14,"verse":"Sponsa Fuge, dilecte mi, et assimilare capreæ, hinnuloque cervorum super montes aromatum."}]}