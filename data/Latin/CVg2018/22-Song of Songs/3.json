{"bibleAbbr":"CVg2018","bookName":"Song of Songs","bookEnglishName":"Song of Songs","chapterNumber":3,"verses":[{"number":1,"verse":"In lectulo meo, per noctes, quæsivi quem diligit anima mea : quæsivi illum, et non inveni."},{"number":2,"verse":"Surgam, et circuibo civitatem : per vicos et plateas quæram quem diligit anima mea : quæsivi illum, et non inveni."},{"number":3,"verse":"Invenerunt me vigiles qui custodiunt civitatem : Num quem diligit anima mea vidistis ?"},{"number":4,"verse":"Paululum cum pertransissem eos, inveni quem diligit anima mea : tenui eum, nec dimittam, donec introducam illum in domum matris meæ, et in cubiculum genetricis meæ."},{"number":5,"verse":"Sponsus Adjuro vos, filiæ Jerusalem, per capreas cervosque camporum, ne suscitetis, neque evigilare faciatis dilectam, donec ipsa velit."},{"number":6,"verse":"Chorus Quæ est ista quæ ascendit per desertum sicut virgula fumi ex aromatibus myrrhæ, et thuris, et universi pulveris pigmentarii ?"},{"number":7,"verse":"En lectulum Salomonis sexaginta fortes ambiunt ex fortissimis Israël,"},{"number":8,"verse":"omnes tenentes gladios, et ad bella doctissimi : uniuscujusque ensis super femur suum propter timores nocturnos."},{"number":9,"verse":"Ferculum fecit sibi rex Salomon de lignis Libani ;"},{"number":10,"verse":"columnas ejus fecit argenteas, reclinatorium aureum, ascensum purpureum ; media caritate constravit, propter filias Jerusalem."},{"number":11,"verse":"Egredimini et videte, filiæ Sion, regem Salomonem in diademate quo coronavit illum mater sua in die desponsationis illius, et in die lætitiæ cordis ejus."}]}