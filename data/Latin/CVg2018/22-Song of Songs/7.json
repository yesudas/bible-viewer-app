{"bibleAbbr":"CVg2018","bookName":"Song of Songs","bookEnglishName":"Song of Songs","chapterNumber":7,"verses":[{"number":1,"verse":"Sponsa Quid videbis in Sulamite, nisi choros castrorum ? Chorus Quam pulchri sunt gressus tui in calceamentis, filia principis ! Juncturæ femorum tuorum sicut monilia quæ fabricata sunt manu artificis."},{"number":2,"verse":"Umbilicus tuus crater tornatilis, numquam indigens poculis. Venter tuus sicut acervus tritici vallatus liliis."},{"number":3,"verse":"Duo ubera tua sicut duo hinnuli, gemelli capreæ."},{"number":4,"verse":"Collum tuum sicut turris eburnea ; oculi tui sicut piscinæ in Hesebon quæ sunt in porta filiæ multitudinis. Nasus tuus sicut turris Libani, quæ respicit contra Damascum."},{"number":5,"verse":"Caput tuum ut Carmelus ; et comæ capitis tui sicut purpura regis vincta canalibus."},{"number":6,"verse":"Sponsus Quam pulchra es, et quam decora, carissima, in deliciis !"},{"number":7,"verse":"Statura tua assimilata est palmæ, et ubera tua botris."},{"number":8,"verse":"Dixi : Ascendam in palmam, et apprehendam fructus ejus ; et erunt ubera tua sicut botri vineæ, et odor oris tui sicut malorum."},{"number":9,"verse":"Guttur tuum sicut vinum optimum, dignum dilecto meo ad potandum, labiisque et dentibus illius ad ruminandum."},{"number":10,"verse":"Sponsa Ego dilecto meo, et ad me conversio ejus."},{"number":11,"verse":"Veni, dilecte mi, egrediamur in agrum, commoremur in villis."},{"number":12,"verse":"Mane surgamus ad vineas : videamus si floruit vinea, si flores fructus parturiunt, si floruerunt mala punica ; ibi dabo tibi ubera mea."},{"number":13,"verse":"Mandragoræ dederunt odorem in portis nostris omnia poma : nova et vetera, dilecte mi, servavi tibi."}]}