{"bibleAbbr":"CVg2018","bookName":"Song of Songs","bookEnglishName":"Song of Songs","chapterNumber":4,"verses":[{"number":1,"verse":"Sponsus Quam pulchra es, amica mea ! quam pulchra es ! Oculi tui columbarum, absque eo quod intrinsecus latet. Capilli tui sicut greges caprarum quæ ascenderunt de monte Galaad."},{"number":2,"verse":"Dentes tui sicut greges tonsarum quæ ascenderunt de lavacro ; omnes gemellis fœtibus, et sterilis non est inter eas."},{"number":3,"verse":"Sicut vitta coccinea labia tua, et eloquium tuum dulce. Sicut fragmen mali punici, ita genæ tuæ, absque eo quod intrinsecus latet."},{"number":4,"verse":"Sicut turris David collum tuum, quæ ædificata est cum propugnaculis ; mille clypei pendent ex ea, omnis armatura fortium."},{"number":5,"verse":"Duo ubera tua sicut duo hinnuli, capreæ gemelli, qui pascuntur in liliis."},{"number":6,"verse":"Donec aspiret dies, et inclinentur umbræ, vadam ad montem myrrhæ, et ad collem thuris."},{"number":7,"verse":"Tota pulchra es, amica mea, et macula non est in te."},{"number":8,"verse":"Veni de Libano, sponsa mea : veni de Libano, veni, coronaberis : de capite Amana, de vertice Sanir et Hermon, de cubilibus leonum, de montibus pardorum."},{"number":9,"verse":"Vulnerasti cor meum, soror mea, sponsa ; vulnerasti cor meum in uno oculorum tuorum, et in uno crine colli tui."},{"number":10,"verse":"Quam pulchræ sunt mammæ tuæ, soror mea sponsa ! pulchriora sunt ubera tua vino, et odor unguentorum tuorum super omnia aromata."},{"number":11,"verse":"Favus distillans labia tua, sponsa ; mel et lac sub lingua tua : et odor vestimentorum tuorum sicut odor thuris."},{"number":12,"verse":"Hortus conclusus soror mea, sponsa, hortus conclusus, fons signatus."},{"number":13,"verse":"Emissiones tuæ paradisus malorum punicorum, cum pomorum fructibus, cypri cum nardo."},{"number":14,"verse":"Nardus et crocus, fistula et cinnamomum, cum universis lignis Libani ; myrrha et aloë, cum omnibus primis unguentis."},{"number":15,"verse":"Fons hortorum, puteus aquarum viventium, quæ fluunt impetu de Libano."},{"number":16,"verse":"Sponsa Surge, aquilo, et veni, auster : perfla hortum meum, et fluant aromata illius."}]}