{"bibleAbbr":"CVg2018","bookName":"Galatians","bookEnglishName":"Galatians","chapterNumber":6,"verses":[{"number":1,"verse":"Fratres, etsi præoccupatus fuerit homo in aliquo delicto, vos, qui spirituales estis, hujusmodi instruite in spiritu lenitatis, considerans teipsum, ne et tu tenteris."},{"number":2,"verse":"Alter alterius onera portate, et sic adimplebitis legem Christi."},{"number":3,"verse":"Nam si quis existimat se aliquid esse, cum nihil sit, ipse se seducit."},{"number":4,"verse":"Opus autem suum probet unusquisque, et sic in semetipso tantum gloriam habebit, et non in altero."},{"number":5,"verse":"Unusquisque enim onus suum portabit."},{"number":6,"verse":"Communicet autem is qui catechizatur verbo, ei qui se catechizat, in omnibus bonis."},{"number":7,"verse":"Nolite errare : Deus non irridetur."},{"number":8,"verse":"Quæ enim seminaverit homo, hæc et metet. Quoniam qui seminat in carne sua, de carne et metet corruptionem : qui autem seminat in spiritu, de spiritu metet vitam æternam."},{"number":9,"verse":"Bonum autem facientes, non deficiamus : tempore enim suo metemus non deficientes."},{"number":10,"verse":"Ergo dum tempus habemus, operemur bonum ad omnes, maxime autem ad domesticos fidei."},{"number":11,"verse":"Videte qualibus litteris scripsi vobis mea manu."},{"number":12,"verse":"Quicumque enim volunt placere in carne, hi cogunt vos circumcidi, tantum ut crucis Christi persecutionem non patiantur."},{"number":13,"verse":"Neque enim qui circumciduntur, legem custodiunt : sed volunt vos circumcidi, ut in carne vestra glorientur."},{"number":14,"verse":"Mihi autem absit gloriari, nisi in cruce Domini nostri Jesu Christi : per quem mihi mundus crucifixus est, et ego mundo."},{"number":15,"verse":"In Christo enim Jesu neque circumcisio aliquid valet, neque præputium, sed nova creatura."},{"number":16,"verse":"Et quicumque hanc regulam secuti fuerint, pax super illos, et misericordia, et super Israël Dei."},{"number":17,"verse":"De cetero, nemo mihi molestus sit : ego enim stigmata Domini Jesu in corpore meo porto."},{"number":18,"verse":"Gratia Domini nostri Jesu Christi cum spiritu vestro, fratres. Amen."}]}