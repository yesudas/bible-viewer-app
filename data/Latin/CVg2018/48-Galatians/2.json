{"bibleAbbr":"CVg2018","bookName":"Galatians","bookEnglishName":"Galatians","chapterNumber":2,"verses":[{"number":1,"verse":"Deinde post annos quatuordecim, iterum ascendi Jerosolymam cum Barnaba, assumpto et Tito."},{"number":2,"verse":"Ascendi autem secundum revelationem : et contuli cum illis Evangelium, quod prædico in gentibus, seorsum autem iis qui videbantur aliquid esse : ne forte in vacuum currerem, aut cucurrissem."},{"number":3,"verse":"Sed neque Titus, qui mecum erat, cum esset gentilis, compulsus est circumcidi :"},{"number":4,"verse":"sed propter subintroductos falsos fratres, qui subintroierunt explorare libertatem nostram, quam habemus in Christo Jesu, ut nos in servitutem redigerent."},{"number":5,"verse":"Quibus neque ad horam cessimus subjectione, ut veritas Evangelii permaneat apud vos :"},{"number":6,"verse":"ab iis autem, qui videbantur esse aliquid (quales aliquando fuerint, nihil mea interest : Deus personam hominis non accipit) : mihi enim qui videbantur esse aliquid, nihil contulerunt."},{"number":7,"verse":"Sed e contra cum vidissent quod creditum est mihi Evangelium præputii, sicut et Petro circumcisionis"},{"number":8,"verse":"(qui enim operatus est Petro in apostolatum circumcisionis, operatus est et mihi inter gentes) :"},{"number":9,"verse":"et cum cognovissent gratiam, quæ data est mihi, Jacobus, et Cephas, et Joannes, qui videbantur columnæ esse, dextras dederunt mihi, et Barnabæ societatis : ut nos in gentes, ipsi autem in circumcisionem :"},{"number":10,"verse":"tantum ut pauperum memores essemus, quod etiam sollicitus fui hoc ipsum facere."},{"number":11,"verse":"Cum autem venisset Cephas Antiochiam, in faciem ei restiti, quia reprehensibilis erat."},{"number":12,"verse":"Prius enim quam venirent quidam a Jacobo, cum gentibus edebat : cum autem venissent, subtrahebat, et segregabat se, timens eos qui ex circumcisione erant."},{"number":13,"verse":"Et simulationi ejus consenserunt ceteri Judæi, ita ut et Barnabas duceretur ab eis in illam simulationem."},{"number":14,"verse":"Sed cum vidissem quod non recte ambularent ad veritatem Evangelii, dixi Cephæ coram omnibus : Si tu, cum Judæus sis, gentiliter vivis, et non judaice : quomodo gentes cogis judaizare ?"},{"number":15,"verse":"Nos natura Judæi, et non ex gentibus peccatores."},{"number":16,"verse":"Scientes autem quod non justificatur homo ex operibus legis, nisi per fidem Jesu Christi : et nos in Christo Jesu credimus, ut justificemur ex fide Christi, et non ex operibus legis : propter quod ex operibus legis non justificabitur omnis caro."},{"number":17,"verse":"Quod si quærentes justificari in Christo, inventi sumus et ipsi peccatores, numquid Christus peccati minister est ? Absit."},{"number":18,"verse":"Si enim quæ destruxi, iterum hæc ædifico : prævaricatorem me constituo."},{"number":19,"verse":"Ego enim per legem, legi mortuus sum, ut Deo vivam : Christo confixus sum cruci."},{"number":20,"verse":"Vivo autem, jam non ego : vivit vero in me Christus. Quod autem nunc vivo in carne : in fide vivo Filii Dei, qui dilexit me, et tradidit semetipsum pro me."},{"number":21,"verse":"Non abjicio gratiam Dei. Si enim per legem justitia, ergo gratis Christus mortuus est."}]}