{"bibleAbbr":"CVg2018","bookName":"Galatians","bookEnglishName":"Galatians","chapterNumber":4,"verses":[{"number":1,"verse":"Dico autem : quanto tempore hæres parvulus est, nihil differt a servo, cum sit dominus omnium :"},{"number":2,"verse":"sed sub tutoribus et actoribus est usque ad præfinitum tempus a patre :"},{"number":3,"verse":"ita et nos cum essemus parvuli, sub elementis mundi eramus servientes."},{"number":4,"verse":"At ubi venit plenitudo temporis, misit Deus Filium suum factum ex muliere, factum sub lege,"},{"number":5,"verse":"ut eos, qui sub lege erant, redimeret, ut adoptionem filiorum reciperemus."},{"number":6,"verse":"Quoniam autem estis filii, misit Deus Spiritum Filii sui in corda vestra, clamantem : Abba, Pater."},{"number":7,"verse":"Itaque jam non est servus, sed filius : quod si filius, et hæres per Deum."},{"number":8,"verse":"Sed tunc quidem ignorantes Deum, iis, qui natura non sunt dii, serviebatis."},{"number":9,"verse":"Nunc autem cum cognoveritis Deum, immo cogniti sitis a Deo : quomodo convertimini iterum ad infirma et egena elementa, quibus denuo servire vultis ?"},{"number":10,"verse":"Dies observatis, et menses, et tempora, et annos."},{"number":11,"verse":"Timeo vos, ne forte sine causa laboraverim in vobis."},{"number":12,"verse":"Estote sicut ego, quia et ego sicut vos : fratres, obsecro vos. Nihil me læsistis."},{"number":13,"verse":"Scitis autem quia per infirmitatem carnis evangelizavi vobis jampridem : et tentationem vestram in carne mea"},{"number":14,"verse":"non sprevistis, neque respuistis : sed sicut angelum Dei excepistis me, sicut Christum Jesum."},{"number":15,"verse":"Ubi est ergo beatitudo vestra ? testimonium enim perhibeo vobis, quia, si fieri posset, oculos vestros eruissetis, et dedissetis mihi."},{"number":16,"verse":"Ergo inimicus vobis factus sum, verum dicens vobis ?"},{"number":17,"verse":"Æmulantur vos non bene : sed excludere vos volunt, ut illos æmulemini."},{"number":18,"verse":"Bonum autem æmulamini in bono semper : et non tantum cum præsens sum apud vos."},{"number":19,"verse":"Filioli mei, quos iterum parturio, donec formetur Christus in vobis :"},{"number":20,"verse":"vellem autem esse apud vos modo, et mutare vocem meam : quoniam confundor in vobis."},{"number":21,"verse":"Dicite mihi qui sub lege vultis esse : legem non legistis ?"},{"number":22,"verse":"Scriptum est enim : Quoniam Abraham duos filios habuit : unum de ancilla, et unum de libera."},{"number":23,"verse":"Sed qui de ancilla, secundum carnem natus est : qui autem de libera, per repromissionem :"},{"number":24,"verse":"quæ sunt per allegoriam dicta. Hæc enim sunt duo testamenta. Unum quidem in monte Sina, in servitutem generans, quæ est Agar :"},{"number":25,"verse":"Sina enim mons est in Arabia, qui conjunctus est ei quæ nunc est Jerusalem, et servit cum filiis suis."},{"number":26,"verse":"Illa autem, quæ sursum est Jerusalem, libera est, quæ est mater nostra."},{"number":27,"verse":"Scriptum est enim : Lætare, sterilis, quæ non paris ; erumpe et clama, quæ non parturis : quia multi filii desertæ, magis quam ejus quæ habet virum."},{"number":28,"verse":"Nos autem, fratres, secundum Isaac promissionis filii sumus."},{"number":29,"verse":"Sed quomodo tunc is, qui secundum carnem natus fuerat, persequebatur eum qui secundum spiritum : ita et nunc."},{"number":30,"verse":"Sed quid dicit Scriptura ? Ejice ancillam, et filium ejus : non enim hæres erit filius ancillæ cum filio liberæ."},{"number":31,"verse":"Itaque, fratres, non sumus ancillæ filii, sed liberæ : qua libertate Christus nos liberavit."}]}