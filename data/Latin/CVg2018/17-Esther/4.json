{"bibleAbbr":"CVg2018","bookName":"Esther","bookEnglishName":"Esther","chapterNumber":4,"verses":[{"number":1,"verse":"Quæ cum audisset Mardochæus, scidit vestimenta sua, et indutus est sacco, spargens cinerem capiti : et in platea mediæ civitatis voce magna clamabat, ostendens amaritudinem animi sui,"},{"number":2,"verse":"et hoc ejulatu usque ad fores palatii gradiens. Non enim erat licitum indutum sacco aulam regis intrare."},{"number":3,"verse":"In omnibus quoque provinciis, oppidis, ac locis, ad quæ crudele regis dogma pervenerat, planctus ingens erat apud Judæos, jejunium, ululatus, et fletus, sacco et cinere multis pro strato utentibus."},{"number":4,"verse":"Ingressæ autem sunt puellæ Esther et eunuchi, nuntiaveruntque ei. Quod audiens consternata est, et vestem misit, ut ablato sacco induerent eum : quam accipere noluit."},{"number":5,"verse":"Accitoque Athach eunucho, quem rex ministrum ei dederat, præcepit ei ut iret ad Mardochæum, et disceret ab eo cur hoc faceret."},{"number":6,"verse":"Egressusque Athach, ivit ad Mardochæum stantem in platea civitatis, ante ostium palatii :"},{"number":7,"verse":"qui indicavit ei omnia quæ acciderant : quomodo Aman promisisset ut in thesauros regis pro Judæorum nece inferret argentum."},{"number":8,"verse":"Exemplar quoque edicti, quod pendebat in Susan, dedit ei, ut reginæ ostenderet, et moneret eam ut intraret ad regem et deprecaretur eum pro populo suo."},{"number":9,"verse":"Regressus Athach, nuntiavit Esther omnia quæ Mardochæus dixerat."},{"number":10,"verse":"Quæ respondit ei, et jussit ut diceret Mardochæo :"},{"number":11,"verse":"Omnes servi regis, et cunctæ, quæ sub ditione ejus sunt, norunt provinciæ, quod sive vir, sive mulier non vocatus, interius atrium regis intraverit, absque ulla cunctatione statim interficiatur : nisi forte rex auream virgam ad eum tetenderit pro signo clementiæ, atque ita possit vivere. Ego igitur quomodo ad regem intrare potero, quæ triginta jam diebus non sum vocata ad eum ?"},{"number":12,"verse":"Quod cum audisset Mardochæus,"},{"number":13,"verse":"rursum mandavit Esther, dicens : Ne putes quod animam tuam tantum liberes, quia in domo regis es præ cunctis Judæis :"},{"number":14,"verse":"si enim nunc silueris, per aliam occasionem liberabuntur Judæi : et tu, et domus patris tui, peribitis. Et quis novit utrum idcirco ad regnum veneris, ut in tali tempore parareris ?"},{"number":15,"verse":"Rursumque Esther hæc Mardochæo verba mandavit :"},{"number":16,"verse":"Vade, et congrega omnes Judæos quos in Susan repereris, et orate pro me. Non comedatis et non bibatis tribus diebus et tribus noctibus : et ego cum ancillis meis similiter jejunabo, et tunc ingrediar ad regem contra legem faciens, non vocata, tradensque me morti et periculo."},{"number":17,"verse":"Ivit itaque Mardochæus, et fecit omnia quæ ei Esther præceperat."}]}