{"bibleAbbr":"CVg2018","bookName":"2 Kings","bookEnglishName":"2 Kings","chapterNumber":24,"verses":[{"number":1,"verse":"In diebus ejus ascendit Nabuchodonosor rex Babylonis, et factus est ei Joakim servus tribus annis : et rursum rebellavit contra eum."},{"number":2,"verse":"Immisitque ei Dominus latrunculos Chaldæorum, et latrunculos Syriæ, et latrunculos Moab, et latrunculos filiorum Ammon : et immisit eos in Judam ut disperderent eum, juxta verbum Domini quod locutus fuerat per servos suos prophetas."},{"number":3,"verse":"Factum est autem hoc per verbum Domini contra Judam, ut auferret eum coram se propter peccata Manasse universa quæ fecit,"},{"number":4,"verse":"et propter sanguinem innoxium quem effudit, et implevit Jerusalem cruore innocentium : et ob hanc rem noluit Dominus propitiari."},{"number":5,"verse":"Reliqua autem sermonum Joakim, et universa quæ fecit, nonne hæc scripta sunt in libro sermonum dierum regum Juda ? Et dormivit Joakim cum patribus suis :"},{"number":6,"verse":"et regnavit Joachin filius ejus pro eo."},{"number":7,"verse":"Et ultra non addidit rex Ægypti ut egrederetur de terra sua : tulerat enim rex Babylonis, a rivo Ægypti usque ad fluvium Euphraten, omnia quæ fuerant regis Ægypti."},{"number":8,"verse":"Decem et octo annorum erat Joachin cum regnare cœpisset, et tribus mensibus regnavit in Jerusalem : nomen matris ejus Nohesta filia Elnathan de Jerusalem."},{"number":9,"verse":"Et fecit malum coram Domino, juxta omnia quæ fecerat pater ejus."},{"number":10,"verse":"In tempore illo ascenderunt servi Nabuchodonosor regis Babylonis in Jerusalem, et circumdata est urbs munitionibus."},{"number":11,"verse":"Venitque Nabuchodonosor rex Babylonis ad civitatem cum servis suis ut oppugnarent eam."},{"number":12,"verse":"Egressusque est Joachin rex Juda ad regem Babylonis, ipse et mater ejus, et servi ejus, et principes ejus, et eunuchi ejus : et suscepit eum rex Babylonis anno octavo regni sui."},{"number":13,"verse":"Et protulit inde omnes thesauros domus Domini, et thesauros domus regiæ : et concidit universa vasa aurea quæ fecerat Salomon rex Israël in templo Domini juxta verbum Domini."},{"number":14,"verse":"Et transtulit omnem Jerusalem, et universos principes, et omnes fortes exercitus, decem millia, in captivitatem, et omnem artificem et clusorem : nihilque relictum est, exceptis pauperibus populi terræ."},{"number":15,"verse":"Transtulit quoque Joachin in Babylonem, et matrem regis, et uxores regis, et eunuchos ejus : et judices terræ duxit in captivitatem de Jerusalem in Babylonem."},{"number":16,"verse":"Et omnes viros robustos, septem millia, et artifices, et clusores mille, omnes viros fortes et bellatores : duxitque eos rex Babylonis captivos in Babylonem."},{"number":17,"verse":"Et constituit Matthaniam patruum ejus pro eo : imposuitque nomen ei Sedeciam."},{"number":18,"verse":"Vigesimum et primum annum ætatis habebat Sedecias cum regnare cœpisset, et undecim annis regnavit in Jerusalem : nomen matris ejus erat Amital filia Jeremiæ de Lobna."},{"number":19,"verse":"Et fecit malum coram Domino, juxta omnia quæ fecerat Joakim."},{"number":20,"verse":"Irascebatur enim Dominus contra Jerusalem et contra Judam, donec projiceret eos a facie sua : recessitque Sedecias a rege Babylonis."}]}