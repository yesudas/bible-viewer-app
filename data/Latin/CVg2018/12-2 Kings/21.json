{"bibleAbbr":"CVg2018","bookName":"2 Kings","bookEnglishName":"2 Kings","chapterNumber":21,"verses":[{"number":1,"verse":"Duodecim annorum erat Manasses cum regnare cœpisset, et quinquaginta quinque annis regnavit in Jerusalem : nomen matris ejus Haphsiba."},{"number":2,"verse":"Fecitque malum in conspectu Domini, juxta idola gentium quas delevit Dominus a facie filiorum Israël."},{"number":3,"verse":"Conversusque est, et ædificavit excelsa quæ dissipaverat Ezechias pater ejus : et erexit aras Baal, et fecit lucos sicut fecerat Achab rex Israël, et adoravit omnem militiam cæli, et coluit eam."},{"number":4,"verse":"Exstruxitque aras in domo Domini, de qua dixit Dominus : In Jerusalem ponam nomen meum."},{"number":5,"verse":"Et exstruxit altaria universæ militiæ cæli in duobus atriis templi Domini."},{"number":6,"verse":"Et traduxit filium suum per ignem : et ariolatus est, et observavit auguria, et fecit pythones, et aruspices multiplicavit, ut faceret malum coram Domino, et irritaret eum."},{"number":7,"verse":"Posuit quoque idolum luci quem fecerat, in templo Domini, super quod locutus est Dominus ad David, et ad Salomonem filium ejus : In templo hoc, et in Jerusalem quam elegi de cunctis tribubus Israël, ponam nomen meum in sempiternum."},{"number":8,"verse":"Et ultra non faciam commoveri pedem Israël de terra quam dedi patribus eorum : si tamen custodierint opere omnia quæ præcepi eis, et universam legem quam mandavit eis servus meus Moyses."},{"number":9,"verse":"Illi vero non audierunt : sed seducti sunt a Manasse, ut facerent malum super gentes quas contrivit Dominus a facie filiorum Israël."},{"number":10,"verse":"Locutusque est Dominus in manu servorum suorum prophetarum, dicens :"},{"number":11,"verse":"Quia fecit Manasses rex Juda abominationes istas pessimas, super omnia quæ fecerunt Amorrhæi ante eum, et peccare fecit etiam Judam in immunditiis suis :"},{"number":12,"verse":"propterea hæc dicit Dominus Deus Israël : Ecce ego inducam mala super Jerusalem et Judam, ut quicumque audierit, tinniant ambæ aures ejus."},{"number":13,"verse":"Et extendam super Jerusalem funiculum Samariæ, et pondus domus Achab : et delebo Jerusalem, sicut deleri solent tabulæ : et delens vertam, et ducam crebrius stylum super faciem ejus."},{"number":14,"verse":"Dimittam vero reliquias hæreditatis meæ, et tradam eas in manus inimicorum ejus, eruntque in vastitatem, et in rapinam cunctis adversariis suis :"},{"number":15,"verse":"eo quod fecerint malum coram me, et perseveraverint irritantes me, ex die qua egressi sunt patres eorum ex Ægypto usque ad hanc diem."},{"number":16,"verse":"Insuper et sanguinem innoxium fudit Manasses multum nimis, donec impleret Jerusalem usque ad os : absque peccatis suis quibus peccare fecit Judam, ut faceret malum coram Domino."},{"number":17,"verse":"Reliqua autem sermonum Manasse, ut universa quæ fecit, et peccatum ejus quod peccavit, nonne hæc scripta sunt in libro sermonum dierum regum Juda ?"},{"number":18,"verse":"Dormivitque Manasses cum patribus suis, et sepultus est in horto domus suæ, in horto Oza : et regnavit Amon filius ejus pro eo."},{"number":19,"verse":"Viginti duorum annorum erat Amon cum regnare cœpisset : duobus quoque annis regnavit in Jerusalem : nomen matris ejus Messalemeth filia Harus de Jeteba."},{"number":20,"verse":"Fecitque malum in conspectu Domini, sicut fecerat Manasses pater ejus."},{"number":21,"verse":"Et ambulavit in omni via per quam ambulaverat pater ejus, servivitque immunditiis quibus servierat pater ejus, et adoravit eas :"},{"number":22,"verse":"et dereliquit Dominum Deum patrum suorum, et non ambulavit in via Domini."},{"number":23,"verse":"Tetenderuntque ei insidias servi sui, et interfecerunt regem in domo sua."},{"number":24,"verse":"Percussit autem populus terræ omnes qui conjuraverant contra regem Amon, et constituerunt sibi regem Josiam filium ejus pro eo."},{"number":25,"verse":"Reliqua autem sermonum Amon quæ fecit, nonne hæc scripta sunt in libro sermonum dierum regum Juda ?"},{"number":26,"verse":"Sepelieruntque eum in sepulchro suo, in horto Oza : et regnavit Josias filius ejus pro eo."}]}