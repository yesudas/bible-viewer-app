{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":1,"verses":[{"number":1,"verse":"Verba Ecclesiastæ, filii David, regis Jerusalem."},{"number":2,"verse":"Vanitas vanitatum, dixit Ecclesiastes ; vanitas vanitatum, et omnia vanitas."},{"number":3,"verse":"Quid habet amplius homo de universo labore suo quo laborat sub sole ?"},{"number":4,"verse":"Generatio præterit, et generatio advenit ; terra autem in æternum stat."},{"number":5,"verse":"Oritur sol et occidit, et ad locum suum revertitur ; ibique renascens,"},{"number":6,"verse":"gyrat per meridiem, et flectitur ad aquilonem. Lustrans universa in circuitu pergit spiritus, et in circulos suos revertitur."},{"number":7,"verse":"Omnia flumina intrant in mare, et mare non redundat ; ad locum unde exeunt flumina revertuntur ut iterum fluant."},{"number":8,"verse":"Cunctæ res difficiles ; non potest eas homo explicare sermone. Non saturatur oculus visu, nec auris auditu impletur."},{"number":9,"verse":"Quid est quod fuit ? Ipsum quod futurum est. Quid est quod factum est ? Ipsum quod faciendum est."},{"number":10,"verse":"Nihil sub sole novum, nec valet quisquam dicere : Ecce hoc recens est : jam enim præcessit in sæculis quæ fuerunt ante nos."},{"number":11,"verse":"Non est priorum memoria ; sed nec eorum quidem quæ postea futura sunt erit recordatio apud eos qui futuri sunt in novissimo."},{"number":12,"verse":"Ego Ecclesiastes fui rex Israël in Jerusalem ;"},{"number":13,"verse":"et proposui in animo meo quærere et investigare sapienter de omnibus quæ fiunt sub sole. Hanc occupationem pessimam dedit Deus filiis hominum, ut occuparentur in ea."},{"number":14,"verse":"Vidi cuncta quæ fiunt sub sole, et ecce universa vanitas et afflictio spiritus."},{"number":15,"verse":"Perversi difficile corriguntur, et stultorum infinitus est numerus."},{"number":16,"verse":"Locutus sum in corde meo, dicens : Ecce magnus effectus sum, et præcessi omnes sapientia qui fuerunt ante me in Jerusalem ; et mens mea contemplata est multa sapienter, et didici."},{"number":17,"verse":"Dedique cor meum ut scirem prudentiam atque doctrinam, erroresque et stultitiam ; et agnovi quod in his quoque esset labor et afflictio spiritus :"},{"number":18,"verse":"eo quod in multa sapientia multa sit indignatio ; et qui addit scientiam, addit et laborem."}]}