{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":6,"verses":[{"number":1,"verse":"Est et aliud malum quod vidi sub sole, et quidem frequens apud homines :"},{"number":2,"verse":"vir cui dedit Deus divitias, et substantiam, et honorem, et nihil deest animæ suæ ex omnibus quæ desiderat ; nec tribuit ei potestatem Deus ut comedat ex eo, sed homo extraneus vorabit illud : hoc vanitas et miseria magna est."},{"number":3,"verse":"Si genuerit quispiam centum liberos, et vixerit multos annos, et plures dies ætatis habuerit, et anima illius non utatur bonis substantiæ suæ, sepulturaque careat : de hoc ergo pronuntio quod melior illo sit abortivus."},{"number":4,"verse":"Frustra enim venit, et pergit ad tenebras, et oblivione delebitur nomen ejus."},{"number":5,"verse":"Non vidit solem, neque cognovit distantiam boni et mali."},{"number":6,"verse":"Etiam si duobus millibus annis vixerit, et non fuerit perfruitus bonis, nonne ad unum locum properant omnia ?"},{"number":7,"verse":"Omnis labor hominis in ore ejus ; sed anima ejus non implebitur."},{"number":8,"verse":"Quid habet amplius sapiens a stulto ? et quid pauper, nisi ut pergat illuc ubi est vita ?"},{"number":9,"verse":"Melius est videre quod cupias, quam desiderare quod nescias. Sed et hoc vanitas est, et præsumptio spiritus."},{"number":10,"verse":"Qui futurus est, jam vocatum est nomen ejus ; et scitur quod homo sit, et non possit contra fortiorem se in judicio contendere."},{"number":11,"verse":"Verba sunt plurima, multamque in disputando habentia vanitatem."}]}