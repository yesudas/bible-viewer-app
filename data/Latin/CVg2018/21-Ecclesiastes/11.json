{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":11,"verses":[{"number":1,"verse":"Mitte panem tuum super transeuntes aquas, quia post tempora multa invenies illum."},{"number":2,"verse":"Da partem septem necnon et octo, quia ignoras quid futurum sit mali super terram."},{"number":3,"verse":"Si repletæ fuerint nubes, imbrem super terram effundent. Si ceciderit lignum ad austrum aut ad aquilonem, in quocumque loco ceciderit, ibi erit."},{"number":4,"verse":"Qui observat ventum non seminat ; et qui considerat nubes numquam metet."},{"number":5,"verse":"Quomodo ignoras quæ sit via spiritus, et qua ratione compingantur ossa in ventre prægnantis, sic nescis opera Dei, qui fabricator est omnium."},{"number":6,"verse":"Mane semina semen tuum, et vespere ne cesset manus tua : quia nescis quid magis oriatur, hoc aut illud ; et si utrumque simul, melius erit."},{"number":7,"verse":"Dulce lumen, et delectabile est oculis videre solem."},{"number":8,"verse":"Si annis multis vixerit homo, et in his omnibus lætatus fuerit, meminisse debet tenebrosi temporis, et dierum multorum, qui cum venerint, vanitatis arguentur præterita."},{"number":9,"verse":"Lætare ergo, juvenis, in adolescentia tua, et in bono sit cor tuum in diebus juventutis tuæ : et ambula in viis cordis tui, et in intuitu oculorum tuorum, et scito quod pro omnibus his adducet te Deus in judicium."},{"number":10,"verse":"Aufer iram a corde tuo, et amove malitiam a carne tua : adolescentia enim et voluptas vana sunt."}]}