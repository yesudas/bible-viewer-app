{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":5,"verses":[{"number":1,"verse":"Ne temere quid loquaris, neque cor tuum sit velox ad proferendum sermonem coram Deo. Deus enim in cælo, et tu super terram ; idcirco sint pauci sermones tui."},{"number":2,"verse":"Multas curas sequuntur somnia, et in multis sermonibus invenietur stultitia."},{"number":3,"verse":"Si quid vovisti Deo, ne moreris reddere : displicet enim ei infidelis et stulta promissio, sed quodcumque voveris redde :"},{"number":4,"verse":"multoque melius est non vovere, quam post votum promissa non reddere."},{"number":5,"verse":"Ne dederis os tuum ut peccare facias carnem tuam, neque dicas coram angelo : Non est providentia : ne forte iratus Deus contra sermones tuos dissipet cuncta opera manuum tuarum."},{"number":6,"verse":"Ubi multa sunt somnia, plurimæ sunt vanitates, et sermones innumeri ; tu vero Deum time."},{"number":7,"verse":"Si videris calumnias egenorum, et violenta judicia, et subverti justitiam in provincia, non mireris super hoc negotio : quia excelso excelsior est alius, et super hos quoque eminentiores sunt alii ;"},{"number":8,"verse":"et insuper universæ terræ rex imperat servienti."},{"number":9,"verse":"Avarus non implebitur pecunia, et qui amat divitias fructum non capiet ex eis ; et hoc ergo vanitas."},{"number":10,"verse":"Ubi multæ sunt opes, multi et qui comedunt eas. Et quid prodest possessori, nisi quod cernit divitias oculis suis ?"},{"number":11,"verse":"Dulcis est somnus operanti, sive parum sive multum comedat ; saturitas autem divitis non sinit eum dormire."},{"number":12,"verse":"Est et alia infirmitas pessima quam vidi sub sole : divitiæ conservatæ in malum domini sui."},{"number":13,"verse":"Pereunt enim in afflictione pessima : generavit filium qui in summa egestate erit."},{"number":14,"verse":"Sicut egressus est nudus de utero matris suæ, sic revertetur, et nihil auferet secum de labore suo."},{"number":15,"verse":"Miserabilis prorsus infirmitas : quomodo venit, sic revertetur. Quid ergo prodest ei quod laboravit in ventum ?"},{"number":16,"verse":"cunctis diebus vitæ suæ comedit in tenebris, et in curis multis, et in ærumna atque tristitia."},{"number":17,"verse":"Hoc itaque visum est mihi bonum, ut comedat quis et bibat, et fruatur lætitia ex labore suo quo laboravit ipse sub sole, numero dierum vitæ suæ quos dedit ei Deus ; et hæc est pars illius."},{"number":18,"verse":"Et omni homini cui dedit Deus divitias atque substantiam, potestatemque ei tribuit ut comedat ex eis, et fruatur parte sua, et lætetur de labore suo : hoc est donum Dei."},{"number":19,"verse":"Non enim satis recordabitur dierum vitæ suæ, eo quod Deus occupet deliciis cor ejus."}]}