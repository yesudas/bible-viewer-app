{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":12,"verses":[{"number":1,"verse":"Memento Creatoris tui in diebus juventutis tuæ, antequam veniat tempus afflictionis, et appropinquent anni de quibus dicas : Non mihi placent ;"},{"number":2,"verse":"antequam tenebrescat sol, et lumen, et luna, et stellæ, et revertantur nubes post pluviam ;"},{"number":3,"verse":"quando commovebuntur custodes domus, et nutabunt viri fortissimi, et otiosæ erunt molentes in minuto numero, et tenebrescent videntes per foramina ;"},{"number":4,"verse":"et claudent ostia in platea, in humilitate vocis molentis, et consurgent ad vocem volucris, et obsurdescent omnes filiæ carminis :"},{"number":5,"verse":"excelsa quoque timebunt, et formidabunt in via. Florebit amygdalus, impinguabitur locusta, et dissipabitur capparis, quoniam ibit homo in domum æternitatis suæ, et circuibunt in platea plangentes."},{"number":6,"verse":"Antequam rumpatur funiculus argenteus, et recurrat vitta aurea, et conteratur hydria super fontem, et confringatur rota super cisternam,"},{"number":7,"verse":"et revertatur pulvis in terram suam unde erat, et spiritus redeat ad Deum, qui dedit illum."},{"number":8,"verse":"Vanitas vanitatum, dixit Ecclesiastes, et omnia vanitas."},{"number":9,"verse":"Cumque esset sapientissimus Ecclesiastes, docuit populum, et enarravit quæ fecerat ; et investigans composuit parabolas multas."},{"number":10,"verse":"Quæsivit verba utilia, et conscripsit sermones rectissimos ac veritate plenos."},{"number":11,"verse":"Verba sapientium sicut stimuli, et quasi clavi in altum defixi, quæ per magistrorum consilium data sunt a pastore uno."},{"number":12,"verse":"His amplius, fili mi, ne requiras. Faciendi plures libros nullus est finis ; frequensque meditatio, carnis afflictio est."},{"number":13,"verse":"Finem loquendi pariter omnes audiamus. Deum time, et mandata ejus observa : hoc est enim omnis homo,"},{"number":14,"verse":"et cuncta quæ fiunt adducet Deus in judicium pro omni errato, sive bonum, sive malum illud sit."}]}