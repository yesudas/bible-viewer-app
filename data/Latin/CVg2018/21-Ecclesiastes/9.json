{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":9,"verses":[{"number":1,"verse":"Omnia hæc tractavi in corde meo, ut curiose intelligerem. Sunt justi atque sapientes, et opera eorum in manu Dei ; et tamen nescit homo utrum amore an odio dignus sit."},{"number":2,"verse":"Sed omnia in futurum servantur incerta, eo quod universa æque eveniant justo et impio, bono et malo, mundo et immundo, immolanti victimas et sacrificia contemnenti. Sicut bonus, sic et peccator ; ut perjurus, ita et ille qui verum dejerat."},{"number":3,"verse":"Hoc est pessimum inter omnia quæ sub sole fiunt : quia eadem cunctis eveniunt. Unde et corda filiorum hominum implentur malitia et contemptu in vita sua, et post hæc ad inferos deducentur."},{"number":4,"verse":"Nemo est qui semper vivat, et qui hujus rei habeat fiduciam ; melior est canis vivus leone mortuo."},{"number":5,"verse":"Viventes enim sciunt se esse morituros ; mortui vero nihil noverunt amplius, nec habent ultra mercedem, quia oblivioni tradita est memoria eorum."},{"number":6,"verse":"Amor quoque, et odium, et invidiæ simul perierunt ; nec habent partem in hoc sæculo, et in opere quod sub sole geritur."},{"number":7,"verse":"Vade ergo, et comede in lætitia panem tuum, et bibe cum gaudio vinum tuum, quia Deo placent opera tua."},{"number":8,"verse":"Omni tempore sint vestimenta tua candida, et oleum de capite tuo non deficiat."},{"number":9,"verse":"Perfruere vita cum uxore quam diligis, cunctis diebus vitæ instabilitatis tuæ, qui dati sunt tibi sub sole omni tempore vanitatis tuæ : hæc est enim pars in vita et in labore tuo quo laboras sub sole."},{"number":10,"verse":"Quodcumque facere potest manus tua, instanter operare, quia nec opus, nec ratio, nec sapientia, nec scientia erunt apud inferos, quo tu properas."},{"number":11,"verse":"Verti me ad aliud, et vidi sub sole nec velocium esse cursum, nec fortium bellum, nec sapientium panem, nec doctorum divitias, nec artificum gratiam ; sed tempus casumque in omnibus."},{"number":12,"verse":"Nescit homo finem suum ; sed sicut pisces capiuntur hamo, et sicut aves laqueo comprehenduntur, sic capiuntur homines in tempore malo, cum eis extemplo supervenerit."},{"number":13,"verse":"Hanc quoque sub sole vidi sapientiam, et probavi maximam :"},{"number":14,"verse":"civitas parva, et pauci in ea viri ; venit contra eam rex magnus, et vallavit eam, exstruxitque munitiones per gyrum, et perfecta est obsidio."},{"number":15,"verse":"Inventusque est in ea vir pauper et sapiens, et liberavit urbem per sapientiam suam ; et nullus deinceps recordatus est hominis illius pauperis."},{"number":16,"verse":"Et dicebam ego meliorem esse sapientiam fortitudine. Quomodo ergo sapientia pauperis contempta est, et verba ejus non sunt audita ?"},{"number":17,"verse":"Verba sapientium audiuntur in silentio, plus quam clamor principis inter stultos."},{"number":18,"verse":"Melior est sapientia quam arma bellica ; et qui in uno peccaverit, multa bona perdet."}]}