{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":2,"verses":[{"number":1,"verse":"Dixi ego in corde meo : Vadam, et affluam deliciis, et fruar bonis ; et vidi quod hoc quoque esset vanitas."},{"number":2,"verse":"Risum reputavi errorem, et gaudio dixi : Quid frustra deciperis ?"},{"number":3,"verse":"Cogitavi in corde meo abstrahere a vino carnem meam, ut animam meam transferrem ad sapientiam, devitaremque stultitiam, donec viderem quid esset utile filiis hominum, quo facto opus est sub sole numero dierum vitæ suæ."},{"number":4,"verse":"Magnificavi opera mea, ædificavi mihi domos, et plantavi vineas ;"},{"number":5,"verse":"feci hortos et pomaria, et consevi ea cuncti generis arboribus ;"},{"number":6,"verse":"et exstruxi mihi piscinas aquarum, ut irrigarem silvam lignorum germinantium."},{"number":7,"verse":"Possedi servos et ancillas, multamque familiam habui : armenta quoque, et magnos ovium greges, ultra omnes qui fuerunt ante me in Jerusalem ;"},{"number":8,"verse":"coacervavi mihi argentum et aurum, et substantias regum ac provinciarum ; feci mihi cantores et cantatrices, et delicias filiorum hominum, scyphos, et urceos in ministerio ad vina fundenda ;"},{"number":9,"verse":"et supergressus sum opibus omnes qui ante me fuerunt in Jerusalem : sapientia quoque perseveravit mecum."},{"number":10,"verse":"Et omnia quæ desideraverunt oculi mei non negavi eis, nec prohibui cor meum quin omni voluptate frueretur, et oblectaret se in his quæ præparaveram ; et hanc ratus sum partem meam si uterer labore meo."},{"number":11,"verse":"Cumque me convertissem ad universa opera quæ fecerant manus meæ, et ad labores in quibus frustra sudaveram, vidi in omnibus vanitatem et afflictionem animi, et nihil permanere sub sole."},{"number":12,"verse":"Transivi ad contemplandam sapientiam, erroresque, et stultitiam. (Quid est, inquam, homo, ut sequi possit regem, factorem suum ?)"},{"number":13,"verse":"Et vidi quod tantum præcederet sapientia stultitiam, quantum differt lux a tenebris."},{"number":14,"verse":"Sapientis oculi in capite ejus ; stultus in tenebris ambulat : et didici quod unus utriusque esset interitus."},{"number":15,"verse":"Et dixi in corde meo : Si unus et stulti et meus occasus erit, quid mihi prodest quod majorem sapientiæ dedi operam ? Locutusque cum mente mea, animadverti quod hoc quoque esset vanitas."},{"number":16,"verse":"Non enim erit memoria sapientis similiter ut stulti in perpetuum, et futura tempora oblivione cuncta pariter operient : moritur doctus similiter ut indoctus."},{"number":17,"verse":"Et idcirco tæduit me vitæ meæ, videntem mala universa esse sub sole, et cuncta vanitatem et afflictionem spiritus."},{"number":18,"verse":"Rursus detestatus sum omnem industriam meam, qua sub sole studiosissime laboravi, habiturus hæredem post me,"},{"number":19,"verse":"quem ignoro utrum sapiens an stultus futurus sit, et dominabitur in laboribus meis, quibus desudavi et sollicitus fui : et est quidquam tam vanum ?"},{"number":20,"verse":"Unde cessavi, renuntiavitque cor meum ultra laborare sub sole."},{"number":21,"verse":"Nam cum alius laboret in sapientia, et doctrina, et sollicitudine, homini otioso quæsita dimittit ; et hoc ergo vanitas et magnum malum."},{"number":22,"verse":"Quid enim proderit homini de universo labore suo, et afflictione spiritus, qua sub sole cruciatus est ?"},{"number":23,"verse":"Cuncti dies ejus doloribus et ærumnis pleni sunt, nec per noctem mente requiescit. Et hoc nonne vanitas est ?"},{"number":24,"verse":"Nonne melius est comedere et bibere, et ostendere animæ suæ bona de laboribus suis ? et hoc de manu Dei est."},{"number":25,"verse":"Quis ita devorabit et deliciis affluet ut ego ?"},{"number":26,"verse":"Homini bono in conspectu suo dedit Deus sapientiam, et scientiam, et lætitiam ; peccatori autem dedit afflictionem et curam superfluam, ut addat, et congreget, et tradat ei qui placuit Deo ; sed et hoc vanitas est, et cassa sollicitudo mentis."}]}