{"bibleAbbr":"CVg2018","bookName":"Ecclesiastes","bookEnglishName":"Ecclesiastes","chapterNumber":7,"verses":[{"number":1,"verse":"Quid necesse est homini majora se quærere, cum ignoret quid conducat sibi in vita sua, numero dierum peregrinationis suæ, et tempore quod velut umbra præterit ? aut quis ei poterit indicare quod post eum futurum sub sole sit ?"},{"number":2,"verse":"Melius est nomen bonum quam unguenta pretiosa, et dies mortis die nativitatis."},{"number":3,"verse":"Melius est ire ad domum luctus quam ad domum convivii ; in illa enim finis cunctorum admonetur hominum, et vivens cogitat quid futurum sit."},{"number":4,"verse":"Melior est ira risu, quia per tristitiam vultus corrigitur animus delinquentis."},{"number":5,"verse":"Cor sapientium ubi tristitia est, et cor stultorum ubi lætitia."},{"number":6,"verse":"Melius est a sapiente corripi, quam stultorum adulatione decipi ;"},{"number":7,"verse":"quia sicut sonitus spinarum ardentium sub olla, sic risus stulti. Sed et hoc vanitas."},{"number":8,"verse":"Calumnia conturbat sapientem, et perdet robur cordis illius."},{"number":9,"verse":"Melior est finis orationis quam principium. Melior est patiens arrogante."},{"number":10,"verse":"Ne sis velox ad irascendum, quia ira in sinu stulti requiescit."},{"number":11,"verse":"Ne dicas : Quid putas causæ est quod priora tempora meliora fuere quam nunc sunt ? stulta enim est hujuscemodi interrogatio."},{"number":12,"verse":"Utilior est sapientia cum divitiis, et magis prodest videntibus solem."},{"number":13,"verse":"Sicut enim protegit sapientia, sic protegit pecunia ; hoc autem plus habet eruditio et sapientia, quod vitam tribuunt possessori suo."},{"number":14,"verse":"Considera opera Dei, quod nemo possit corrigere quem ille despexerit."},{"number":15,"verse":"In die bona fruere bonis, et malam diem præcave ; sicut enim hanc, sic et illam fecit Deus, ut non inveniat homo contra eum justas querimonias."},{"number":16,"verse":"Hæc quoque vidi in diebus vanitatis meæ : justus perit in justitia sua, et impius multo vivit tempore in malitia sua."},{"number":17,"verse":"Noli esse justus multum, neque plus sapias quam necesse est, ne obstupescas."},{"number":18,"verse":"Ne impie agas multum, et noli esse stultus, ne moriaris in tempore non tuo."},{"number":19,"verse":"Bonum est te sustentare justum : sed et ab illo ne subtrahas manum tuam ; quia qui timet Deum nihil negligit."},{"number":20,"verse":"Sapientia confortavit sapientem super decem principes civitatis ;"},{"number":21,"verse":"non est enim homo justus in terra qui faciat bonum et non peccet."},{"number":22,"verse":"Sed et cunctis sermonibus qui dicuntur ne accomodes cor tuum, ne forte audias servum tuum maledicentem tibi ;"},{"number":23,"verse":"scit enim conscientia tua quia et tu crebro maledixisti aliis."},{"number":24,"verse":"Cuncta tentavi in sapientia. Dixi : Sapiens efficiar : et ipsa longius recessit a me,"},{"number":25,"verse":"multo magis quam erat. Et alta profunditas, quis inveniet eam ?"},{"number":26,"verse":"Lustravi universa animo meo, ut scirem et considerarem, et quærerem sapientiam, et rationem, et ut cognoscerem impietatem stulti, et errorem imprudentium :"},{"number":27,"verse":"et inveni amariorem morte mulierem, quæ laqueus venatorum est, et sagena cor ejus ; vincula sunt manus illius. Qui placet Deo effugiet illam ; qui autem peccator est capietur ab illa."},{"number":28,"verse":"Ecce hoc inveni, dixit Ecclesiastes, unum et alterum ut invenirem rationem,"},{"number":29,"verse":"quam adhuc quærit anima mea, et non inveni. Virum de mille unum reperi ; mulierem ex omnibus non inveni. (30)Solummodo hoc inveni, quod fecerit Deus hominem rectum, et ipse se infinitis miscuerit quæstionibus. Quis talis ut sapiens est ? et quis cognovit solutionem verbi ?"}]}