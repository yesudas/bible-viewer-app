{"bibleAbbr":"CVg2018","bookName":"2 Peter","bookEnglishName":"2 Peter","chapterNumber":1,"verses":[{"number":1,"verse":"Simon Petrus, servus et apostolus Jesu Christi, iis qui coæqualem nobiscum sortiti sunt fidem in justitia Dei nostri, et Salvatoris Jesu Christi."},{"number":2,"verse":"Gratia vobis, et pax adimpleatur in cognitione Dei, et Christi Jesu Domini nostri :"},{"number":3,"verse":"Quomodo omnia nobis divinæ virtutis suæ, quæ ad vitam et pietatem donata sunt, per cognitionem ejus, qui vocavit nos propria gloria, et virtute,"},{"number":4,"verse":"per quem maxima, et pretiosa nobis promissa donavit : ut per hæc efficiamini divinæ consortes naturæ : fugientes ejus, quæ in mundo est, concupiscentiæ corruptionem."},{"number":5,"verse":"Vos autem curam omnem subinferentes, ministrate in fide vestra virtutem, in virtute autem scientiam,"},{"number":6,"verse":"in scientia autem abstinentiam, in abstinentia autem patientiam, in patientia autem pietatem,"},{"number":7,"verse":"in pietate autem amorem fraternitatis, in amore autem fraternitatis caritatem."},{"number":8,"verse":"Hæc enim si vobiscum adsint, et superent, non vacuos nec sine fructu vos constituent in Domini nostri Jesu Christi cognitione."},{"number":9,"verse":"Cui enim non præsto sunt hæc, cæcus est, et manu tentans, oblivionem accipiens purgationis veterum suorum delictorum."},{"number":10,"verse":"Quapropter fratres, magis satagite ut per bona opera certam vestram vocationem, et electionem faciatis : hæc enim facientes, non peccabitis aliquando."},{"number":11,"verse":"Sic enim abundanter ministrabitur vobis introitus in æternum regnum Domini nostri et Salvatoris Jesu Christi."},{"number":12,"verse":"Propter quod incipiam vos semper commonere de his : et quidem scientes et confirmatos vos in præsenti veritate."},{"number":13,"verse":"Justum autem arbitror quamdiu sum in hoc tabernaculo, suscitare vos in commonitione :"},{"number":14,"verse":"certus quod velox est depositio tabernaculi mei secundum quod et Dominus noster Jesus Christus significavit mihi."},{"number":15,"verse":"Dabo autem operam et frequenter habere vos post obitum meum, ut horum memoriam faciatis."},{"number":16,"verse":"Non enim doctas fabulas secuti notam fecimus vobis Domini nostri Jesu Christi virtutem et præsentiam : sed speculatores facti illius magnitudinis."},{"number":17,"verse":"Accipiens enim a Deo Patre honorem et gloriam, voce delapsa ad eum hujuscemodi a magnifica gloria : Hic est Filius meus dilectus, in quo mihi complacui, ipsum audite."},{"number":18,"verse":"Et hanc vocem nos audivimus de cælo allatam, cum essemus cum ipso in monte sancto."},{"number":19,"verse":"Et habemus firmiorem propheticum sermonem : cui benefacitis attendentes quasi lucernæ lucenti in caliginoso loco donec dies elucescat, et lucifer oriatur in cordibus vestris :"},{"number":20,"verse":"hoc primum intelligentes quod omnis prophetia Scripturæ propria interpretatione non fit."},{"number":21,"verse":"Non enim voluntate humana allata est aliquando prophetia : sed Spiritu Sancto inspirati, locuti sunt sancti Dei homines."}]}