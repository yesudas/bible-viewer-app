{"bibleAbbr":"CVg2018","bookName":"2 Peter","bookEnglishName":"2 Peter","chapterNumber":2,"verses":[{"number":1,"verse":"Fuerunt vero et pseudoprophetæ in populo, sicut et in vobis erunt magistri mendaces, qui introducent sectas perditionis : et eum qui emit eos, Dominum negant, superducentes sibi celerem perditionem."},{"number":2,"verse":"Et multi sequentur eorum luxurias, per quos via veritatis blasphemabitur :"},{"number":3,"verse":"et in avaritia fictis verbis de vobis negotiabuntur : quibus judicium jam olim non cessat : et perditio eorum non dormitat."},{"number":4,"verse":"Si enim Deus angelis peccantibus non pepercit, sed rudentibus inferni detractos in tartarum tradidit cruciandos, in judicium reservari."},{"number":5,"verse":"Et originali mundo non pepercit, sed octavum Noë justitiæ præconem custodivit, diluvium mundo impiorum inducens."},{"number":6,"verse":"Et civitates Sodomorum et Gomorrhæorum in cinerem redigens, eversione damnavit : exemplum eorum, qui impie acturi sunt, ponens :"},{"number":7,"verse":"et justum Lot oppressum a nefandorum injuria, ac luxuriosa conversatione eripuit :"},{"number":8,"verse":"aspectu enim, et auditu justus erat : habitans apud eos, qui de die in diem animam justam iniquis operibus cruciabant."},{"number":9,"verse":"Novit Dominus pios de tentatione eripere : iniquos vero in diem judicii reservare cruciandos."},{"number":10,"verse":"Magis autem eos, qui post carnem in concupiscentia immunditiæ ambulant, dominationemque contemnunt, audaces, sibi placentes, sectas non metuunt introducere blasphemantes :"},{"number":11,"verse":"ubi angeli fortitudine, et virtute cum sint majores, non portant adversum se execrabile judicium."},{"number":12,"verse":"Hi vero velut irrationabilia pecora, naturaliter in captionem, et in perniciem in his quæ ignorant blasphemantes in corruptione sua peribunt,"},{"number":13,"verse":"percipientes mercedem injustitiæ, voluptatem existimantes diei delicias : coinquinationes, et maculæ deliciis affluentes, in conviviis suis luxuriantes vobiscum,"},{"number":14,"verse":"oculos habentes plenos adulterii, et incessabilis delicti. Pellicientes animas instabiles, cor exercitatum avaritia habentes, maledictionis filii :"},{"number":15,"verse":"derelinquentes rectam viam erraverunt, secuti viam Balaam ex Bosor, qui mercedem iniquitatis amavit :"},{"number":16,"verse":"correptionem vero habuit suæ vesaniæ : subjugale mutum animal, hominis voce loquens, prohibuit prophetæ insipientiam."},{"number":17,"verse":"Hi sunt fontes sine aqua, et nebulæ turbinibus exagitatæ, quibus caligo tenebrarum reservatur."},{"number":18,"verse":"Superba enim vanitatis loquentes, pelliciunt in desideriis carnis luxuriæ eos, qui paululum effugiunt, qui in errore conversantur :"},{"number":19,"verse":"libertatem illis promittentes, cum ipsi servi sint corruptionem : a quo enim quis superatus est, hujus et servus est."},{"number":20,"verse":"Si enim refugientes coinquinationes mundi in cognitione Domini nostri, et Salvatoris Jesu Christi, his rursus implicati superantur : facta sunt eis posteriora deteriora prioribus."},{"number":21,"verse":"Melius enim erat illis non cognoscere viam justitiæ, quam post agnitionem, retrorsum converti ab eo, quod illis traditum est, sancto mandato."},{"number":22,"verse":"Contigit enim eis illud veri proverbii : Canis reversus ad suum vomitum : et, Sus lota in volutabro luti."}]}