{"bibleAbbr":"CVg2018","bookName":"2 Peter","bookEnglishName":"2 Peter","chapterNumber":3,"verses":[{"number":1,"verse":"Hanc ecce vobis, carissimi, secundam scribo epistolam, in quibus vestram excito in commonitione sinceram mentem :"},{"number":2,"verse":"ut memores sitis eorum, quæ prædixi, verborum, a sanctis prophetis et apostolorum vestrorum, præceptorum Domini et Salvatoris."},{"number":3,"verse":"Hoc primum scientes, quod venient in novissimis diebus in deceptione illusores, juxta proprias concupiscentias ambulantes,"},{"number":4,"verse":"dicentes : Ubi est promissio, aut adventus ejus ? ex quo enim patres dormierunt, omnia sic perseverant ab initio creaturæ."},{"number":5,"verse":"Latet enim eos hoc volentes, quod cæli erant prius, et terra de aqua, et per aquam consistens Dei verbo :"},{"number":6,"verse":"per quæ, ille tunc mundus aqua inundatus, periit."},{"number":7,"verse":"Cæli autem, qui nunc sunt, et terra eodem verbo repositi sunt, igni reservati in diem judicii, et perditionis impiorum hominum."},{"number":8,"verse":"Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus."},{"number":9,"verse":"Non tardat Dominus promissionem suam, sicut quidam existimant : sed patienter agit propter vos, nolens aliquos perire, sed omnes ad pœnitentiam reverti."},{"number":10,"verse":"Adveniet autem dies Domini ut fur : in quo cæli magno impetu transient, elementa vero calore solventur, terra autem et quæ in ipsa sunt opera, exurentur."},{"number":11,"verse":"Cum igitur hæc omnia dissolvenda sunt, quales oportet vos esse in sanctis conversationibus, et pietatibus,"},{"number":12,"verse":"exspectantes, et properantes in adventum diei Domini, per quem cæli ardentes solventur, et elementa ignis ardore tabescent ?"},{"number":13,"verse":"Novos vero cælos, et novam terram secundum promissa ipsius exspectamus, in quibus justitia habitat."},{"number":14,"verse":"Propter quod, carissimi, hæc exspectantes, satagite immaculati, et inviolati ei inveniri in pace :"},{"number":15,"verse":"et Domini nostri longanimitatem, salutem arbitremini : sicut et carissimus frater noster Paulus secundum datam sibi sapientiam scripsit vobis,"},{"number":16,"verse":"sicut et omnibus epistolis, loquens in eis de his in quibus sunt quædam difficilia intellectu, quæ indocti et instabiles depravant, sicut et ceteras Scripturas, ad suam ipsorum perditionem."},{"number":17,"verse":"Vos igitur fratres, præscientes custodite, ne insipientium errore traducti excidatis a propria firmitate :"},{"number":18,"verse":"crescite vero in gratia, et in cognitione Domini nostri, et Salvatoris Jesu Christi. Ipsi gloria et nunc, et in diem æternitatis. Amen."}]}