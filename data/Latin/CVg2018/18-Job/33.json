{"bibleAbbr":"CVg2018","bookName":"Job","bookEnglishName":"Job","chapterNumber":33,"verses":[{"number":1,"verse":"Audi igitur, Job, eloquia mea, et omnes sermones meos ausculta."},{"number":2,"verse":"Ecce aperui os meum : loquatur lingua mea in faucibus meis."},{"number":3,"verse":"Simplici corde meo sermones mei, et sententiam puram labia mea loquentur."},{"number":4,"verse":"Spiritus Dei fecit me, et spiraculum Omnipotentis vivificavit me."},{"number":5,"verse":"Si potes, responde mihi, et adversus faciem meam consiste."},{"number":6,"verse":"Ecce, et me sicut et te fecit Deus, et de eodem luto ego quoque formatus sum."},{"number":7,"verse":"Verumtamen miraculum meum non te terreat, et eloquentia mea non sit tibi gravis."},{"number":8,"verse":"Dixisti ergo in auribus meis, et vocem verborum tuorum audivi :"},{"number":9,"verse":"Mundus sum ego, et absque delicto : immaculatus, et non est iniquitas in me."},{"number":10,"verse":"Quia querelas in me reperit, ideo arbitratus est me inimicum sibi."},{"number":11,"verse":"Posuit in nervo pedes meos ; custodivit omnes semitas meas."},{"number":12,"verse":"Hoc est ergo in quo non es justificatus : respondebo tibi, quia major sit Deus homine."},{"number":13,"verse":"Adversus eum contendis, quod non ad omnia verba responderit tibi ?"},{"number":14,"verse":"Semel loquitur Deus, et secundo idipsum non repetit."},{"number":15,"verse":"Per somnium, in visione nocturna, quando irruit sopor super homines, et dormiunt in lectulo,"},{"number":16,"verse":"tunc aperit aures virorum, et erudiens eos instruit disciplina,"},{"number":17,"verse":"ut avertat hominem ab his quæ facit, et liberet eum de superbia,"},{"number":18,"verse":"eruens animam ejus a corruptione, et vitam illius ut non transeat in gladium."},{"number":19,"verse":"Increpat quoque per dolorem in lectulo, et omnia ossa ejus marcescere facit."},{"number":20,"verse":"Abominabilis ei fit in vita sua panis, et animæ illius cibus ante desiderabilis."},{"number":21,"verse":"Tabescet caro ejus, et ossa, quæ tecta fuerant, nudabuntur."},{"number":22,"verse":"Appropinquavit corruptioni anima ejus, et vita illius mortiferis."},{"number":23,"verse":"Si fuerit pro eo angelus loquens, unus de millibus, ut annuntiet hominis æquitatem,"},{"number":24,"verse":"miserebitur ejus, et dicet : Libera eum, ut non descendat in corruptionem : inveni in quo ei propitier."},{"number":25,"verse":"Consumpta est caro ejus a suppliciis : revertatur ad dies adolescentiæ suæ."},{"number":26,"verse":"Deprecabitur Deum, et placabilis ei erit : et videbit faciem ejus in jubilo, et reddet homini justitiam suam."},{"number":27,"verse":"Respiciet homines, et dicet : Peccavi, et vere deliqui, et ut eram dignus, non recepi."},{"number":28,"verse":"Liberavit animam suam, ne pergeret in interitum, sed vivens lucem videret."},{"number":29,"verse":"Ecce hæc omnia operatur Deus tribus vicibus per singulos,"},{"number":30,"verse":"ut revocet animas eorum a corruptione, et illuminet luce viventium."},{"number":31,"verse":"Attende, Job, et audi me : et tace, dum ego loquor."},{"number":32,"verse":"Si autem habes quod loquaris, responde mihi : loquere, volo enim te apparere justum."},{"number":33,"verse":"Quod si non habes, audi me : tace, et docebo te sapientiam."}]}