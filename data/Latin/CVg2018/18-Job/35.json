{"bibleAbbr":"CVg2018","bookName":"Job","bookEnglishName":"Job","chapterNumber":35,"verses":[{"number":1,"verse":"Igitur Eliu hæc rursum locutus est :"},{"number":2,"verse":"Numquid æqua tibi videtur tua cogitatio, ut diceres : Justior sum Deo ?"},{"number":3,"verse":"Dixisti enim : Non tibi placet quod rectum est : vel quid tibi proderit, si ego peccavero ?"},{"number":4,"verse":"Itaque ego respondebo sermonibus tuis, et amicis tuis tecum."},{"number":5,"verse":"Suspice cælum, et intuere : et contemplare æthera quod altior te sit."},{"number":6,"verse":"Si peccaveris, quid ei nocebis ? et si multiplicatæ fuerint iniquitates tuæ, quid facies contra eum ?"},{"number":7,"verse":"Porro si juste egeris, quid donabis ei ? aut quid de manu tua accipiet ?"},{"number":8,"verse":"Homini qui similis tui est, nocebit impietas tua : et filium hominis adjuvabit justitia tua."},{"number":9,"verse":"Propter multitudinem calumniatorum clamabunt, et ejulabunt propter vim brachii tyrannorum."},{"number":10,"verse":"Et non dixit : Ubi est Deus qui fecit me, qui dedit carmina in nocte ;"},{"number":11,"verse":"qui docet nos super jumenta terræ, et super volucres cæli erudit nos ?"},{"number":12,"verse":"Ibi clamabunt, et non exaudiet, propter superbiam malorum."},{"number":13,"verse":"Non ergo frustra audiet Deus, et Omnipotens causas singulorum intuebitur."},{"number":14,"verse":"Etiam cum dixeris : Non considerat : judicare coram illo, et expecta eum."},{"number":15,"verse":"Nunc enim non infert furorem suum, nec ulciscitur scelus valde."},{"number":16,"verse":"Ergo Job frustra aperit os suum, et absque scientia verba multiplicat."}]}