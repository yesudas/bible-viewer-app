{"bibleAbbr":"CVg2018","bookName":"Job","bookEnglishName":"Job","chapterNumber":17,"verses":[{"number":1,"verse":"Spiritus meus attenuabitur ; dies mei breviabuntur : et solum mihi superest sepulchrum."},{"number":2,"verse":"Non peccavi, et in amaritudinibus moratur oculus meus."},{"number":3,"verse":"Libera me, Domine, et pone me juxta te, et cujusvis manus pugnet contra me."},{"number":4,"verse":"Cor eorum longe fecisti a disciplina : propterea non exaltabuntur."},{"number":5,"verse":"Prædam pollicetur sociis, et oculi filiorum ejus deficient."},{"number":6,"verse":"Posuit me quasi in proverbium vulgi, et exemplum sum coram eis."},{"number":7,"verse":"Caligavit ab indignatione oculus meus, et membra mea quasi in nihilum redacta sunt."},{"number":8,"verse":"Stupebunt justi super hoc, et innocens contra hypocritam suscitabitur."},{"number":9,"verse":"Et tenebit justus viam suam, et mundis manibus addet fortitudinem."},{"number":10,"verse":"Igitur omnes vos convertimini, et venite, et non inveniam in vobis ullum sapientem."},{"number":11,"verse":"Dies mei transierunt ; cogitationes meæ dissipatæ sunt, torquentes cor meum."},{"number":12,"verse":"Noctem verterunt in diem, et rursum post tenebras spero lucem."},{"number":13,"verse":"Si sustinuero, infernus domus mea est, et in tenebris stravi lectulum meum."},{"number":14,"verse":"Putredini dixi : Pater meus es ; Mater mea, et soror mea, vermibus."},{"number":15,"verse":"Ubi est ergo nunc præstolatio mea ? et patientiam meam quis considerat ?"},{"number":16,"verse":"In profundissimum infernum descendent omnia mea : putasne saltem ibi erit requies mihi ?"}]}