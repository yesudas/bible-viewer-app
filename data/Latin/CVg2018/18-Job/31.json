{"bibleAbbr":"CVg2018","bookName":"Job","bookEnglishName":"Job","chapterNumber":31,"verses":[{"number":1,"verse":"Pepigi fœdus cum oculis meis, ut ne cogitarem quidem de virgine."},{"number":2,"verse":"Quam enim partem haberet in me Deus desuper, et hæreditatem Omnipotens de excelsis ?"},{"number":3,"verse":"Numquid non perditio est iniquo, et alienatio operantibus injustitiam ?"},{"number":4,"verse":"Nonne ipse considerat vias meas, et cunctos gressus meos dinumerat ?"},{"number":5,"verse":"Si ambulavi in vanitate, et festinavit in dolo pes meus,"},{"number":6,"verse":"appendat me in statera justa, et sciat Deus simplicitatem meam."},{"number":7,"verse":"Si declinavit gressus meus de via, et si secutum est oculos meos cor meum, et si manibus meis adhæsit macula,"},{"number":8,"verse":"seram, et alius comedat, et progenies mea eradicetur."},{"number":9,"verse":"Si deceptum est cor meum super muliere, et si ad ostium amici mei insidiatus sum,"},{"number":10,"verse":"scortum alterius sit uxor mea, et super illam incurventur alii."},{"number":11,"verse":"Hoc enim nefas est, et iniquitas maxima."},{"number":12,"verse":"Ignis est usque ad perditionem devorans, et omnia eradicans genimina."},{"number":13,"verse":"Si contempsi subire judicium cum servo meo et ancilla mea, cum disceptarent adversum me :"},{"number":14,"verse":"quid enim faciam cum surrexerit ad judicandum Deus ? et cum quæsierit, quid respondebo illi ?"},{"number":15,"verse":"Numquid non in utero fecit me, qui et illum operatus est, et formavit me in vulva unus ?"},{"number":16,"verse":"Si negavi quod volebant pauperibus, et oculos viduæ expectare feci ;"},{"number":17,"verse":"si comedi buccellam meam solus, et non comedit pupillus ex ea"},{"number":18,"verse":"(quia ab infantia mea crevit mecum miseratio, et de utero matris meæ egressa est mecum) ;"},{"number":19,"verse":"si despexi pereuntem, eo quod non habuerit indumentum, et absque operimento pauperem ;"},{"number":20,"verse":"si non benedixerunt mihi latera ejus, et de velleribus ovium mearum calefactus est ;"},{"number":21,"verse":"si levavi super pupillum manum meam, etiam cum viderem me in porta superiorem :"},{"number":22,"verse":"humerus meus a junctura sua cadat, et brachium meum cum suis ossibus confringatur."},{"number":23,"verse":"Semper enim quasi tumentes super me fluctus timui Deum, et pondus ejus ferre non potui."},{"number":24,"verse":"Si putavi aurum robur meum, et obrizo dixi : Fiducia mea ;"},{"number":25,"verse":"si lætatus sum super multis divitiis meis, et quia plurima reperit manus mea ;"},{"number":26,"verse":"si vidi solem cum fulgeret, et lunam incedentem clare,"},{"number":27,"verse":"et lætatum est in abscondito cor meum, et osculatus sum manum meam ore meo :"},{"number":28,"verse":"quæ est iniquitas maxima, et negatio contra Deum altissimum."},{"number":29,"verse":"Si gavisus sum ad ruinam ejus qui me oderat, et exsultavi quod invenisset eum malum :"},{"number":30,"verse":"non enim dedi ad peccandum guttur meum, ut expeterem maledicens animam ejus."},{"number":31,"verse":"Si non dixerunt viri tabernaculi mei : Quis det de carnibus ejus, ut saturemur ?"},{"number":32,"verse":"foris non mansit peregrinus : ostium meum viatori patuit."},{"number":33,"verse":"Si abscondi quasi homo peccatum meum, et celavi in sinu meo iniquitatem meam ;"},{"number":34,"verse":"si expavi ad multitudinem nimiam, et despectio propinquorum terruit me : et non magis tacui, nec egressus sum ostium."},{"number":35,"verse":"Quis mihi tribuat auditorem, ut desiderium meum audiat Omnipotens, et librum scribat ipse qui judicat,"},{"number":36,"verse":"ut in humero meo portem illum, et circumdem illum quasi coronam mihi ?"},{"number":37,"verse":"Per singulos gradus meos pronuntiabo illum, et quasi principi offeram eum."},{"number":38,"verse":"Si adversum me terra mea clamat, et cum ipsa sulci ejus deflent :"},{"number":39,"verse":"si fructus ejus comedi absque pecunia, et animam agricolarum ejus afflixi :"},{"number":40,"verse":"pro frumento oriatur mihi tribulus, et pro hordeo spina. Finita sunt verba Job."}]}