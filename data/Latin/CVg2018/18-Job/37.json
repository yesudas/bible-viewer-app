{"bibleAbbr":"CVg2018","bookName":"Job","bookEnglishName":"Job","chapterNumber":37,"verses":[{"number":1,"verse":"Super hoc expavit cor meum, et emotum est de loco suo."},{"number":2,"verse":"Audite auditionem in terrore vocis ejus, et sonum de ore illius procedentem."},{"number":3,"verse":"Subter omnes cælos ipse considerat, et lumen illius super terminos terræ."},{"number":4,"verse":"Post eum rugiet sonitus ; tonabit voce magnitudinis suæ : et non investigabitur, cum audita fuerit vox ejus."},{"number":5,"verse":"Tonabit Deus in voce sua mirabiliter, qui facit magna et inscrutabilia ;"},{"number":6,"verse":"qui præcipit nivi ut descendat in terram, et hiemis pluviis, et imbri fortitudinis suæ ;"},{"number":7,"verse":"qui in manu omnium hominum signat, ut noverint singuli opera sua."},{"number":8,"verse":"Ingredietur bestia latibulum, et in antro suo morabitur."},{"number":9,"verse":"Ab interioribus egredietur tempestas, et ab Arcturo frigus."},{"number":10,"verse":"Flante Deo, concrescit gelu, et rursum latissimæ funduntur aquæ."},{"number":11,"verse":"Frumentum desiderat nubes, et nubes spargunt lumen suum."},{"number":12,"verse":"Quæ lustrant per circuitum, quocumque eas voluntas gubernantis duxerit, ad omne quod præceperit illis super faciem orbis terrarum :"},{"number":13,"verse":"sive in una tribu, sive in terra sua, sive in quocumque loco misericordiæ suæ eas jusserit inveniri."},{"number":14,"verse":"Ausculta hæc, Job : sta, et considera mirabilia Dei."},{"number":15,"verse":"Numquid scis quando præceperit Deus pluviis, ut ostenderent lucem nubium ejus ?"},{"number":16,"verse":"Numquid nosti semitas nubium magnas, et perfectas scientias ?"},{"number":17,"verse":"Nonne vestimenta tua calida sunt, cum perflata fuerit terra austro ?"},{"number":18,"verse":"Tu forsitan cum eo fabricatus es cælos, qui solidissimi quasi ære fusi sunt."},{"number":19,"verse":"Ostende nobis quid dicamus illi : nos quippe involvimur tenebris."},{"number":20,"verse":"Quis narrabit ei quæ loquor ? etiam si locutus fuerit homo, devorabitur."},{"number":21,"verse":"At nunc non vident lucem : subito aër cogetur in nubes, et ventus transiens fugabit eas."},{"number":22,"verse":"Ab aquilone aurum venit, et ad Deum formidolosa laudatio."},{"number":23,"verse":"Digne eum invenire non possumus : magnus fortitudine, et judicio, et justitia : et enarrari non potest."},{"number":24,"verse":"Ideo timebunt eum viri, et non audebunt contemplari omnes qui sibi videntur esse sapientes."}]}