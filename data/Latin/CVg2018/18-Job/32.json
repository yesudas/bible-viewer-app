{"bibleAbbr":"CVg2018","bookName":"Job","bookEnglishName":"Job","chapterNumber":32,"verses":[{"number":1,"verse":"Omiserunt autem tres viri isti respondere Job, eo quod justus sibi videretur."},{"number":2,"verse":"Et iratus indignatusque est Eliu filius Barachel Buzites, de cognatione Ram : iratus est autem adversum Job, eo quod justum se esse diceret coram Deo."},{"number":3,"verse":"Porro adversum amicos ejus indignatus est, eo quod non invenissent responsionem rationabilem, sed tantummodo condemnassent Job."},{"number":4,"verse":"Igitur Eliu expectavit Job loquentem, eo quod seniores essent qui loquebantur."},{"number":5,"verse":"Cum autem vidisset quod tres respondere non potuissent, iratus est vehementer."},{"number":6,"verse":"Respondensque Eliu filius Barachel Buzites, dixit : Junior sum tempore, vos autem antiquiores : idcirco, demisso capite, veritus sum vobis indicare meam sententiam."},{"number":7,"verse":"Sperabam enim quod ætas prolixior loqueretur, et annorum multitudo doceret sapientiam."},{"number":8,"verse":"Sed, ut video, spiritus est in hominibus, et inspiratio Omnipotentis dat intelligentiam."},{"number":9,"verse":"Non sunt longævi sapientes, nec senes intelligunt judicium."},{"number":10,"verse":"Ideo dicam : Audite me : ostendam vobis etiam ego meam sapientiam."},{"number":11,"verse":"Expectavi enim sermones vestros ; audivi prudentiam vestram, donec disceptaremini sermonibus ;"},{"number":12,"verse":"et donec putabam vos aliquid dicere, considerabam : sed, ut video, non est qui possit arguere Job, et respondere ex vobis sermonibus ejus."},{"number":13,"verse":"Ne forte dicatis : Invenimus sapientiam : Deus projecit eum, non homo."},{"number":14,"verse":"Nihil locutus est mihi : et ego non secundum sermones vestros respondebo illi."},{"number":15,"verse":"Extimuerunt, nec responderunt ultra, abstuleruntque a se eloquia."},{"number":16,"verse":"Quoniam igitur expectavi, et non sunt locuti : steterunt, nec ultra responderunt :"},{"number":17,"verse":"respondebo et ego partem meam, et ostendam scientiam meam."},{"number":18,"verse":"Plenus sum enim sermonibus, et coarctat me spiritus uteri mei."},{"number":19,"verse":"En venter meus quasi mustum absque spiraculo, quod lagunculas novas disrumpit."},{"number":20,"verse":"Loquar, et respirabo paululum : aperiam labia mea, et respondebo."},{"number":21,"verse":"Non accipiam personam viri, et Deum homini non æquabo."},{"number":22,"verse":"Nescio enim quamdiu subsistam, et si post modicum tollat me factor meus."}]}