{"bibleAbbr":"CVg2018","bookName":"Job","bookEnglishName":"Job","chapterNumber":12,"verses":[{"number":1,"verse":"Respondens autem Job, dixit :"},{"number":2,"verse":"Ergo vos estis soli homines, et vobiscum morietur sapientia ?"},{"number":3,"verse":"Et mihi est cor sicut et vobis, nec inferior vestri sum ; quis enim hæc quæ nostis ignorat ?"},{"number":4,"verse":"Qui deridetur ab amico suo, sicut ego, invocabit Deum, et exaudiet eum : deridetur enim justi simplicitas."},{"number":5,"verse":"Lampas contempta apud cogitationes divitum parata ad tempus statutum."},{"number":6,"verse":"Abundant tabernacula prædonum, et audacter provocant Deum, cum ipse dederit omnia in manus eorum."},{"number":7,"verse":"Nimirum interroga jumenta, et docebunt te ; et volatilia cæli, et indicabunt tibi."},{"number":8,"verse":"Loquere terræ, et respondebit tibi, et narrabunt pisces maris."},{"number":9,"verse":"Quis ignorat quod omnia hæc manus Domini fecerit ?"},{"number":10,"verse":"In cujus manu anima omnis viventis, et spiritus universæ carnis hominis."},{"number":11,"verse":"Nonne auris verba dijudicat ? et fauces comedentis, saporem ?"},{"number":12,"verse":"In antiquis est sapientia, et in multo tempore prudentia."},{"number":13,"verse":"Apud ipsum est sapientia et fortitudo ; ipse habet consilium et intelligentiam."},{"number":14,"verse":"Si destruxerit, nemo est qui ædificet ; si incluserit hominem, nullus est qui aperiat."},{"number":15,"verse":"Si continuerit aquas, omnia siccabuntur ; et si emiserit eas, subvertent terram."},{"number":16,"verse":"Apud ipsum est fortitudo et sapientia ; ipse novit et decipientem, et eum qui decipitur."},{"number":17,"verse":"Adducit consiliarios in stultum finem, et judices in stuporem."},{"number":18,"verse":"Balteum regum dissolvit, et præcingit fune renes eorum."},{"number":19,"verse":"Ducit sacerdotes inglorios, et optimates supplantat :"},{"number":20,"verse":"commutans labium veracium, et doctrinam senum auferens."},{"number":21,"verse":"Effundit despectionem super principes, eos qui oppressi fuerant relevans."},{"number":22,"verse":"Qui revelat profunda de tenebris, et producit in lucem umbram mortis."},{"number":23,"verse":"Qui multiplicat gentes, et perdit eas, et subversas in integrum restituit."},{"number":24,"verse":"Qui immutat cor principum populi terræ, et decipit eos ut frustra incedant per invium :"},{"number":25,"verse":"palpabunt quasi in tenebris, et non in luce, et errare eos faciet quasi ebrios."}]}