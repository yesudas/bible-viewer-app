{"bibleAbbr":"CVg2018","bookName":"Job","bookEnglishName":"Job","chapterNumber":16,"verses":[{"number":1,"verse":"Respondens autem Job, dixit :"},{"number":2,"verse":"Audivi frequenter talia : consolatores onerosi omnes vos estis."},{"number":3,"verse":"Numquid habebunt finem verba ventosa ? aut aliquid tibi molestum est, si loquaris ?"},{"number":4,"verse":"Poteram et ego similia vestri loqui, atque utinam esset anima vestra pro anima mea :"},{"number":5,"verse":"consolarer et ego vos sermonibus, et moverem caput meum super vos ;"},{"number":6,"verse":"roborarem vos ore meo, et moverem labia mea, quasi parcens vobis."},{"number":7,"verse":"Sed quid agam ? Si locutus fuero, non quiescet dolor meus, et si tacuero, non recedet a me."},{"number":8,"verse":"Nunc autem oppressit me dolor meus, et in nihilum redacti sunt omnes artus mei."},{"number":9,"verse":"Rugæ meæ testimonium dicunt contra me, et suscitatur falsiloquus adversus faciem meam, contradicens mihi."},{"number":10,"verse":"Collegit furorem suum in me, et comminans mihi, infremuit contra me dentibus suis : hostis meus terribilibus oculis me intuitus est."},{"number":11,"verse":"Aperuerunt super me ora sua, et exprobrantes percusserunt maxillam meam : satiati sunt pœnis meis."},{"number":12,"verse":"Conclusit me Deus apud iniquum, et manibus impiorum me tradidit."},{"number":13,"verse":"Ego ille quondam opulentus, repente contritus sum : tenuit cervicem meam, confregit me, et posuit me sibi quasi in signum."},{"number":14,"verse":"Circumdedit me lanceis suis ; convulneravit lumbos meos : non pepercit, et effudit in terra viscera mea."},{"number":15,"verse":"Concidit me vulnere super vulnus : irruit in me quasi gigas."},{"number":16,"verse":"Saccum consui super cutem meam, et operui cinere carnem meam."},{"number":17,"verse":"Facies mea intumuit a fletu, et palpebræ meæ caligaverunt."},{"number":18,"verse":"Hæc passus sum absque iniquitate manus meæ, cum haberem mundas ad Deum preces."},{"number":19,"verse":"Terra, ne operias sanguinem meum, neque inveniat in te locum latendi clamor meus :"},{"number":20,"verse":"ecce enim in cælo testis meus, et conscius meus in excelsis."},{"number":21,"verse":"Verbosi amici mei : ad Deum stillat oculus meus :"},{"number":22,"verse":"atque utinam sic judicaretur vir cum Deo, quomodo judicatur filius hominis cum collega suo. (23)Ecce enim breves anni transeunt, et semitam per quam non revertar ambulo."}]}