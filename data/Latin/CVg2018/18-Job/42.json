{"bibleAbbr":"CVg2018","bookName":"Job","bookEnglishName":"Job","chapterNumber":42,"verses":[{"number":1,"verse":"Respondens autem Job Domino, dixit :"},{"number":2,"verse":"Scio quia omnia potes, et nulla te latet cogitatio."},{"number":3,"verse":"Quis est iste qui celat consilium absque scientia ? ideo insipienter locutus sum, et quæ ultra modum excederent scientiam meam."},{"number":4,"verse":"Audi, et ego loquar : interrogabo te, et responde mihi."},{"number":5,"verse":"Auditu auris audivi te : nunc autem oculus meus videt te."},{"number":6,"verse":"Idcirco ipse me reprehendo, et ago pœnitentiam in favilla et cinere."},{"number":7,"verse":"Postquam autem locutus est Dominus verba hæc ad Job, dixit ad Eliphaz Themanitem : Iratus est furor meus in te, et in duos amicos tuos, quoniam non estis locuti coram me rectum, sicut servus meus Job."},{"number":8,"verse":"Sumite ergo vobis septem tauros et septem arietes, et ite ad servum meum Job, et offerte holocaustum pro vobis : Job autem servus meus orabit pro vobis. Faciem ejus suscipiam, ut non vobis imputetur stultitia : neque enim locuti estis ad me recta, sicut servus meus Job."},{"number":9,"verse":"Abierunt ergo Eliphaz Themanites, et Baldad Suhites, et Sophar Naamathites, et fecerunt sicut locutus fuerat Dominus ad eos : et suscepit Dominus faciem Job."},{"number":10,"verse":"Dominus quoque conversus est ad pœnitentiam Job, cum oraret ille pro amicis suis : et addidit Dominus omnia quæcumque fuerant Job, duplicia."},{"number":11,"verse":"Venerunt autem ad eum omnes fratres sui, et universæ sorores suæ, et cuncti qui noverant eum prius, et comederunt cum eo panem in domo ejus : et moverunt super eum caput, et consolati sunt eum super omni malo quod intulerat Dominus super eum : et dederunt ei unusquisque ovem unam, et inaurem auream unam."},{"number":12,"verse":"Dominus autem benedixit novissimis Job magis quam principio ejus : et facta sunt ei quatuordecim millia ovium, et sex millia camelorum, et mille juga boum, et mille asinæ."},{"number":13,"verse":"Et fuerunt ei septem filii, et tres filiæ."},{"number":14,"verse":"Et vocavit nomen unius Diem, et nomen secundæ Cassiam, et nomen tertiæ Cornustibii."},{"number":15,"verse":"Non sunt autem inventæ mulieres speciosæ sicut filiæ Job in universa terra : deditque eis pater suus hæreditatem inter fratres earum."},{"number":16,"verse":"Vixit autem Job post hæc centum quadraginta annis, et vidit filios suos, et filios filiorum suorum usque ad quartam generationem : et mortuus est senex, et plenus dierum."}]}