{"bibleAbbr":"CVg2018","bookName":"Job","bookEnglishName":"Job","chapterNumber":14,"verses":[{"number":1,"verse":"Homo natus de muliere, brevi vivens tempore, repletur multis miseriis."},{"number":2,"verse":"Qui quasi flos egreditur et conteritur, et fugit velut umbra, et numquam in eodem statu permanet."},{"number":3,"verse":"Et dignum ducis super hujuscemodi aperire oculos tuos, et adducere eum tecum in judicium ?"},{"number":4,"verse":"Quis potest facere mundum de immundo conceptum semine ? nonne tu qui solus es ?"},{"number":5,"verse":"Breves dies hominis sunt : numerus mensium ejus apud te est : constituisti terminos ejus, qui præteriri non poterunt."},{"number":6,"verse":"Recede paululum ab eo, ut quiescat, donec optata veniat, sicut mercenarii, dies ejus."},{"number":7,"verse":"Lignum habet spem : si præcisum fuerit, rursum virescit, et rami ejus pullulant."},{"number":8,"verse":"Si senuerit in terra radix ejus, et in pulvere emortuus fuerit truncus illius,"},{"number":9,"verse":"ad odorem aquæ germinabit, et faciet comam, quasi cum primum plantatum est."},{"number":10,"verse":"Homo vero cum mortuus fuerit, et nudatus, atque consumptus, ubi, quæso, est ?"},{"number":11,"verse":"Quomodo si recedant aquæ de mari, et fluvius vacuefactus arescat :"},{"number":12,"verse":"sic homo, cum dormierit, non resurget : donec atteratur cælum, non evigilabit, nec consurget de somno suo."},{"number":13,"verse":"Quis mihi hoc tribuat, ut in inferno protegas me, et abscondas me donec pertranseat furor tuus, et constituas mihi tempus in quo recorderis mei ?"},{"number":14,"verse":"Putasne mortuus homo rursum vivat ? cunctis diebus quibus nunc milito, expecto donec veniat immutatio mea."},{"number":15,"verse":"Vocabis me, et ego respondebo tibi : operi manuum tuarum porriges dexteram."},{"number":16,"verse":"Tu quidem gressus meos dinumerasti : sed parce peccatis meis."},{"number":17,"verse":"Signasti quasi in sacculo delicta mea, sed curasti iniquitatem meam."},{"number":18,"verse":"Mons cadens defluit, et saxum transfertur de loco suo :"},{"number":19,"verse":"lapides excavant aquæ, et alluvione paulatim terra consumitur : et hominem ergo similiter perdes."},{"number":20,"verse":"Roborasti eum paululum, ut in perpetuum transiret : immutabis faciem ejus, et emittes eum."},{"number":21,"verse":"Sive nobiles fuerint filii ejus, sive ignobiles, non intelliget."},{"number":22,"verse":"Attamen caro ejus, dum vivet, dolebit, et anima illius super semetipso lugebit."}]}