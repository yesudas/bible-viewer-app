{"bibleAbbr":"CVg2018","bookName":"Job","bookEnglishName":"Job","chapterNumber":10,"verses":[{"number":1,"verse":"Tædet animam meam vitæ meæ ; dimittam adversum me eloquium meum : loquar in amaritudine animæ meæ."},{"number":2,"verse":"Dicam Deo : Noli me condemnare ; indica mihi cur me ita judices."},{"number":3,"verse":"Numquid bonum tibi videtur, si calumnieris me, et opprimas me opus manuum tuarum, et consilium impiorum adjuves ?"},{"number":4,"verse":"Numquid oculi carnei tibi sunt ? aut sicut videt homo, et tu videbis ?"},{"number":5,"verse":"Numquid sicut dies hominis dies tui, et anni tui sicut humana sunt tempora,"},{"number":6,"verse":"ut quæras iniquitatem meam, et peccatum meum scruteris,"},{"number":7,"verse":"et scias quia nihil impium fecerim, cum sit nemo qui de manu tua possit eruere ?"},{"number":8,"verse":"Manus tuæ fecerunt me, et plasmaverunt me totum in circuitu : et sic repente præcipitas me ?"},{"number":9,"verse":"Memento, quæso, quod sicut lutum feceris me, et in pulverem reduces me."},{"number":10,"verse":"Nonne sicut lac mulsisti me, et sicut caseum me coagulasti ?"},{"number":11,"verse":"Pelle et carnibus vestisti me ; ossibus et nervis compegisti me."},{"number":12,"verse":"Vitam et misericordiam tribuisti mihi, et visitatio tua custodivit spiritum meum."},{"number":13,"verse":"Licet hæc celes in corde tuo, tamen scio quia universorum memineris."},{"number":14,"verse":"Si peccavi, et ad horam pepercisti mihi, cur ab iniquitate mea mundum me esse non pateris ?"},{"number":15,"verse":"Et si impius fuero, væ mihi est ; et si justus, non levabo caput, saturatus afflictione et miseria."},{"number":16,"verse":"Et propter superbiam quasi leænam capies me, reversusque mirabiliter me crucias."},{"number":17,"verse":"Instauras testes tuos contra me, et multiplicas iram tuam adversum me, et pœnæ militant in me."},{"number":18,"verse":"Quare de vulva eduxisti me ? qui utinam consumptus essem, ne oculus me videret."},{"number":19,"verse":"Fuissem quasi non essem, de utero translatus ad tumulum."},{"number":20,"verse":"Numquid non paucitas dierum meorum finietur brevi ? dimitte ergo me, ut plangam paululum dolorem meum,"},{"number":21,"verse":"antequam vadam, et non revertar, ad terram tenebrosam, et opertam mortis caligine :"},{"number":22,"verse":"terram miseriæ et tenebrarum, ubi umbra mortis et nullus ordo, sed sempiternus horror inhabitat."}]}