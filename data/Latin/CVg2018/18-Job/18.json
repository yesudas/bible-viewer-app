{"bibleAbbr":"CVg2018","bookName":"Job","bookEnglishName":"Job","chapterNumber":18,"verses":[{"number":1,"verse":"Respondens autem Baldad Suhites, dixit :"},{"number":2,"verse":"Usque ad quem finem verba jactabitis ? intelligite prius, et sic loquamur."},{"number":3,"verse":"Quare reputati sumus ut jumenta, et sorduimus coram vobis ?"},{"number":4,"verse":"Qui perdis animam tuam in furore tuo, numquid propter te derelinquetur terra, et transferentur rupes de loco suo ?"},{"number":5,"verse":"Nonne lux impii extinguetur, nec splendebit flamma ignis ejus ?"},{"number":6,"verse":"Lux obtenebrescet in tabernaculo illius, et lucerna quæ super eum est extinguetur."},{"number":7,"verse":"Arctabuntur gressus virtutis ejus, et præcipitabit eum consilium suum."},{"number":8,"verse":"Immisit enim in rete pedes suos, et in maculis ejus ambulat."},{"number":9,"verse":"Tenebitur planta illius laqueo, et exardescet contra eum sitis."},{"number":10,"verse":"Abscondita est in terra pedica ejus, et decipula illius super semitam."},{"number":11,"verse":"Undique terrebunt eum formidines, et involvent pedes ejus."},{"number":12,"verse":"Attenuetur fame robur ejus, et inedia invadat costas illius."},{"number":13,"verse":"Devoret pulchritudinem cutis ejus ; consumat brachia illius primogenita mors."},{"number":14,"verse":"Avellatur de tabernaculo suo fiducia ejus, et calcet super eum, quasi rex, interitus."},{"number":15,"verse":"Habitent in tabernaculo illius socii ejus qui non est ; aspergatur in tabernaculo ejus sulphur."},{"number":16,"verse":"Deorsum radices ejus siccentur : sursum autem atteratur messis ejus."},{"number":17,"verse":"Memoria illius pereat de terra, et non celebretur nomen ejus in plateis."},{"number":18,"verse":"Expellet eum de luce in tenebras, et de orbe transferet eum."},{"number":19,"verse":"Non erit semen ejus, neque progenies in populo suo, nec ullæ reliquiæ in regionibus ejus."},{"number":20,"verse":"In die ejus stupebunt novissimi, et primos invadet horror."},{"number":21,"verse":"Hæc sunt ergo tabernacula iniqui, et iste locus ejus qui ignorat Deum."}]}