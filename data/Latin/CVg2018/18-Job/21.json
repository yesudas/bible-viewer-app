{"bibleAbbr":"CVg2018","bookName":"Job","bookEnglishName":"Job","chapterNumber":21,"verses":[{"number":1,"verse":"Respondens autem Job, dixit :"},{"number":2,"verse":"Audite, quæso, sermones meos, et agite pœnitentiam."},{"number":3,"verse":"Sustinete me, et ego loquar : et post mea, si videbitur, verba, ridete."},{"number":4,"verse":"Numquid contra hominem disputatio mea est, ut merito non debeam contristari ?"},{"number":5,"verse":"Attendite me et obstupescite, et superponite digitum ori vestro."},{"number":6,"verse":"Et ego, quando recordatus fuero, pertimesco, et concutit carnem meam tremor."},{"number":7,"verse":"Quare ergo impii vivunt, sublevati sunt, confortatique divitiis ?"},{"number":8,"verse":"Semen eorum permanet coram eis : propinquorum turba et nepotum in conspectu eorum."},{"number":9,"verse":"Domus eorum securæ sunt et pacatæ, et non est virga Dei super illos."},{"number":10,"verse":"Bos eorum concepit, et non abortivit : vacca peperit, et non est privata fœtu suo."},{"number":11,"verse":"Egrediuntur quasi greges parvuli eorum, et infantes eorum exultant lusibus."},{"number":12,"verse":"Tenent tympanum et citharam, et gaudent ad sonitum organi."},{"number":13,"verse":"Ducunt in bonis dies suos, et in puncto ad inferna descendunt."},{"number":14,"verse":"Qui dixerunt Deo : Recede a nobis, et scientiam viarum tuarum nolumus."},{"number":15,"verse":"Quis est Omnipotens, ut serviamus ei ? et quid nobis prodest si oraverimus illum ?"},{"number":16,"verse":"Verumtamen quia non sunt in manu eorum bona sua, consilium impiorum longe sit a me."},{"number":17,"verse":"Quoties lucerna impiorum extinguetur, et superveniet eis inundatio, et dolores dividet furoris sui ?"},{"number":18,"verse":"Erunt sicut paleæ ante faciem venti, et sicut favilla quam turbo dispergit."},{"number":19,"verse":"Deus servabit filiis illius dolorem patris, et cum reddiderit, tunc sciet."},{"number":20,"verse":"Videbunt oculi ejus interfectionem suam, et de furore Omnipotentis bibet."},{"number":21,"verse":"Quid enim ad eum pertinet de domo sua post se, et si numerus mensium ejus dimidietur ?"},{"number":22,"verse":"Numquid Deus docebit quispiam scientiam, qui excelsos judicat ?"},{"number":23,"verse":"Iste moritur robustus et sanus, dives et felix :"},{"number":24,"verse":"viscera ejus plena sunt adipe, et medullis ossa illius irrigantur :"},{"number":25,"verse":"alius vero moritur in amaritudine animæ absque ullis opibus :"},{"number":26,"verse":"et tamen simul in pulvere dormient, et vermes operient eos."},{"number":27,"verse":"Certe novi cogitationes vestras, et sententias contra me iniquas."},{"number":28,"verse":"Dicitis enim : Ubi est domus principis ? et ubi tabernacula impiorum ?"},{"number":29,"verse":"Interrogate quemlibet de viatoribus, et hæc eadem illum intelligere cognoscetis :"},{"number":30,"verse":"quia in diem perditionis servatur malus, et ad diem furoris ducetur."},{"number":31,"verse":"Quis arguet coram eo viam ejus ? et quæ fecit, quis reddet illi ?"},{"number":32,"verse":"Ipse ad sepulchra ducetur, et in congerie mortuorum vigilabit."},{"number":33,"verse":"Dulcis fuit glareis Cocyti, et post se omnem hominem trahet, et ante se innumerabiles."},{"number":34,"verse":"Quomodo igitur consolamini me frustra, cum responsio vestra repugnare ostensa sit veritati ?"}]}