{"bibleAbbr":"CVg2018","bookName":"Job","bookEnglishName":"Job","chapterNumber":1,"verses":[{"number":1,"verse":"Vir erat in terra Hus, nomine Job : et erat vir ille simplex, et rectus, ac timens Deum, et recedens a malo."},{"number":2,"verse":"Natique sunt ei septem filii, et tres filiæ."},{"number":3,"verse":"Et fuit possessio ejus septem millia ovium, et tria millia camelorum, quingenta quoque juga boum, et quingentæ asinæ, ac familia multa nimis : eratque vir ille magnus inter omnes orientales."},{"number":4,"verse":"Et ibant filii ejus, et faciebant convivium per domos, unusquisque in die suo. Et mittentes vocabant tres sorores suas, ut comederent et biberent cum eis."},{"number":5,"verse":"Cumque in orbem transissent dies convivii, mittebat ad eos Job, et sanctificabat illos : consurgensque diluculo, offerebat holocausta pro singulis. Dicebat enim : Ne forte peccaverint filii mei, et benedixerint Deo in cordibus suis. Sic faciebat Job cunctis diebus."},{"number":6,"verse":"Quadam autem die, cum venissent filii Dei ut assisterent coram Domino, affuit inter eos etiam Satan."},{"number":7,"verse":"Cui dixit Dominus : Unde venis ? Qui respondens, ait : Circuivi terram, et perambulavi eam."},{"number":8,"verse":"Dixitque Dominus ad eum : Numquid considerasti servum meum Job, quod non sit ei similis in terra, homo simplex et rectus, ac timens Deum, et recedens a malo ?"},{"number":9,"verse":"Cui respondens Satan, ait : Numquid Job frustra timet Deum ?"},{"number":10,"verse":"nonne tu vallasti eum, ac domum ejus, universamque substantiam per circuitum ; operibus manuum ejus benedixisti, et possessio ejus crevit in terra ?"},{"number":11,"verse":"sed extende paululum manum tuam et tange cuncta quæ possidet, nisi in faciem benedixerit tibi."},{"number":12,"verse":"Dixit ergo Dominus ad Satan : Ecce universa quæ habet in manu tua sunt : tantum in eum ne extendas manum tuam. Egressusque est Satan a facie Domini."},{"number":13,"verse":"Cum autem quadam die filii et filiæ ejus comederent et biberent vinum in domo fratris sui primogeniti,"},{"number":14,"verse":"nuntius venit ad Job, qui diceret : Boves arabant, et asinæ pascebantur juxta eos :"},{"number":15,"verse":"et irruerunt Sabæi, tuleruntque omnia, et pueros percusserunt gladio : et evasi ego solus, ut nuntiarem tibi."},{"number":16,"verse":"Cumque adhuc ille loqueretur, venit alter, et dixit : Ignis Dei cecidit e cælo, et tactas oves puerosque consumpsit : et effugi ego solus, ut nuntiarem tibi."},{"number":17,"verse":"Sed et illo adhuc loquente, venit alius, et dixit : Chaldæi fecerunt tres turmas, et invaserunt camelos, et tulerunt eos, necnon et pueros percusserunt gladio : et ego fugi solus, ut nuntiarem tibi."},{"number":18,"verse":"Adhuc loquebatur ille, et ecce alius intravit, et dixit : Filiis tuis et filiabus vescentibus et bibentibus vinum in domo fratris sui primogeniti,"},{"number":19,"verse":"repente ventus vehemens irruit a regione deserti, et concussit quatuor angulos domus : quæ corruens oppressit liberos tuos, et mortui sunt : et effugi ego solus, ut nuntiarem tibi."},{"number":20,"verse":"Tunc surrexit Job, et scidit vestimenta sua : et tonso capite corruens in terram, adoravit,"},{"number":21,"verse":"et dixit : Nudus egressus sum de utero matris meæ, et nudus revertar illuc. Dominus dedit, Dominus abstulit ; sicut Domino placuit, ita factum est. Sit nomen Domini benedictum."},{"number":22,"verse":"In omnibus his non peccavit Job labiis suis, neque stultum quid contra Deum locutus est."}]}