{"bibleAbbr":"CVg2018","bookName":"Job","bookEnglishName":"Job","chapterNumber":23,"verses":[{"number":1,"verse":"Respondens autem Job, ait :"},{"number":2,"verse":"Nunc quoque in amaritudine est sermo meus, et manus plagæ meæ aggravata est super gemitum meum."},{"number":3,"verse":"Quis mihi tribuat ut cognoscam et inveniam illum, et veniam usque ad solium ejus ?"},{"number":4,"verse":"Ponam coram eo judicium, et os meum replebo increpationibus :"},{"number":5,"verse":"ut sciam verba quæ mihi respondeat, et intelligam quid loquatur mihi."},{"number":6,"verse":"Nolo multa fortitudine contendat mecum, nec magnitudinis suæ mole me premat."},{"number":7,"verse":"Proponat æquitatem contra me, et perveniat ad victoriam judicium meum."},{"number":8,"verse":"Si ad orientem iero, non apparet ; si ad occidentem, non intelligam eum."},{"number":9,"verse":"Si ad sinistram, quid agam ? non apprehendam eum ; si me vertam ad dexteram, non videbo illum."},{"number":10,"verse":"Ipse vero scit viam meam, et probavit me quasi aurum quod per ignem transit."},{"number":11,"verse":"Vestigia ejus secutus est pes meus : viam ejus custodivi, et non declinavi ex ea."},{"number":12,"verse":"A mandatis labiorum ejus non recessi, et in sinu meo abscondi verba oris ejus."},{"number":13,"verse":"Ipse enim solus est, et nemo avertere potest cogitationem ejus : et anima ejus quodcumque voluit, hoc fecit."},{"number":14,"verse":"Cum expleverit in me voluntatem suam, et alia multa similia præsto sunt ei."},{"number":15,"verse":"Et idcirco a facie ejus turbatus sum, et considerans eum, timore sollicitor."},{"number":16,"verse":"Deus mollivit cor meum, et Omnipotens conturbavit me."},{"number":17,"verse":"Non enim perii propter imminentes tenebras, nec faciem meam operuit caligo."}]}