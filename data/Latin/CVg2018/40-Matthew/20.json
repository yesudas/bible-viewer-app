{"bibleAbbr":"CVg2018","bookName":"Matthew","bookEnglishName":"Matthew","chapterNumber":20,"verses":[{"number":1,"verse":"Simile est regnum cælorum homini patrifamilias, qui exiit primo mane conducere operarios in vineam suam."},{"number":2,"verse":"Conventione autem facta cum operariis ex denario diurno, misit eos in vineam suam."},{"number":3,"verse":"Et egressus circa horam tertiam, vidit alios stantes in foro otiosos,"},{"number":4,"verse":"et dixit illis : Ite et vos in vineam meam, et quod justum fuerit dabo vobis."},{"number":5,"verse":"Illi autem abierunt. Iterum autem exiit circa sextam et nonam horam : et fecit similiter."},{"number":6,"verse":"Circa undecimam vero exiit, et invenit alios stantes, et dicit illis : Quid hic statis tota die otiosi ?"},{"number":7,"verse":"Dicunt ei : Quia nemo nos conduxit. Dicit illis : Ite et vos in vineam meam."},{"number":8,"verse":"Cum sero autem factum esset, dicit dominus vineæ procuratori suo : Voca operarios, et redde illis mercedem incipiens a novissimis usque ad primos."},{"number":9,"verse":"Cum venissent ergo qui circa undecimam horam venerant, acceperunt singulos denarios."},{"number":10,"verse":"Venientes autem et primi, arbitrati sunt quod plus essent accepturi : acceperunt autem et ipsi singulos denarios."},{"number":11,"verse":"Et accipientes murmurabant adversus patremfamilias,"},{"number":12,"verse":"dicentes : Hi novissimi una hora fecerunt, et pares illos nobis fecisti, qui portavimus pondus diei, et æstus."},{"number":13,"verse":"At ille respondens uni eorum, dixit : Amice, non facio tibi injuriam : nonne ex denario convenisti mecum ?"},{"number":14,"verse":"Tolle quod tuum est, et vade : volo autem et huic novissimo dare sicut et tibi."},{"number":15,"verse":"Aut non licet mihi quod volo, facere ? an oculus tuus nequam est, quia ego bonus sum ?"},{"number":16,"verse":"Sic erunt novissimi primi, et primi novissimi. Multi enim sunt vocati, pauci vero electi."},{"number":17,"verse":"Et ascendens Jesus Jerosolymam, assumpsit duodecim discipulos secreto, et ait illis :"},{"number":18,"verse":"Ecce ascendimus Jerosolymam, et Filius hominis tradetur principibus sacerdotum, et scribis, et condemnabunt eum morte,"},{"number":19,"verse":"et tradent eum gentibus ad illudendum, et flagellandum, et crucifigendum, et tertia die resurget."},{"number":20,"verse":"Tunc accessit ad eum mater filiorum Zebedæi cum filiis suis, adorans et petens aliquid ab eo."},{"number":21,"verse":"Qui dixit ei : Quid vis ? Ait illi : Dic ut sedeant hi duo filii mei, unus ad dexteram tuam, et unus ad sinistram in regno tuo."},{"number":22,"verse":"Respondens autem Jesus, dixit : Nescitis quid petatis. Potestis bibere calicem, quem ego bibiturus sum ? Dicunt ei : Possumus."},{"number":23,"verse":"Ait illis : Calicem quidem meum bibetis : sedere autem ad dexteram meam vel sinistram non est meum dare vobis, sed quibus paratum est a Patre meo."},{"number":24,"verse":"Et audientes decem, indignati sunt de duobus fratribus."},{"number":25,"verse":"Jesus autem vocavit eos ad se, et ait : Scitis quia principes gentium dominantur eorum : et qui majores sunt, potestatem exercent in eos."},{"number":26,"verse":"Non ita erit inter vos : sed quicumque voluerit inter vos major fieri, sit vester minister :"},{"number":27,"verse":"et qui voluerit inter vos primus esse, erit vester servus."},{"number":28,"verse":"Sicut Filius hominis non venit ministrari, sed ministrare, et dare animam suam redemptionem pro multis."},{"number":29,"verse":"Et egredientibus illis ab Jericho, secuta est eum turba multa,"},{"number":30,"verse":"et ecce duo cæci sedentes secus viam audierunt quia Jesus transiret : et clamaverunt, dicentes : Domine, miserere nostri, fili David."},{"number":31,"verse":"Turba autem increpabat eos ut tacerent. At illi magis clamabant, dicentes : Domine, miserere nostri, fili David."},{"number":32,"verse":"Et stetit Jesus, et vocavit eos, et ait : Quid vultis ut faciam vobis ?"},{"number":33,"verse":"Dicunt illi : Domine, ut aperiantur oculi nostri."},{"number":34,"verse":"Misertus autem eorum Jesus, tetigit oculos eorum. Et confestim viderunt, et secuti sunt eum."}]}