{"bibleAbbr":"CVg2018","bookName":"Matthew","bookEnglishName":"Matthew","chapterNumber":15,"verses":[{"number":1,"verse":"Tunc accesserunt ad eum ab Jerosolymis scribæ et pharisæi, dicentes :"},{"number":2,"verse":"Quare discipuli tui transgrediuntur traditionem seniorum ? non enim lavant manus suas cum panem manducant."},{"number":3,"verse":"Ipse autem respondens ait illis : Quare et vos transgredimini mandatum Dei propter traditionem vestram ? Nam Deus dixit :"},{"number":4,"verse":"Honora patrem, et matrem : et, Qui maledixerit patri, vel matri, morte moriatur."},{"number":5,"verse":"Vos autem dicitis : Quicumque dixerit patri, vel matri : Munus, quodcumque est ex me, tibi proderit :"},{"number":6,"verse":"et non honorificabit patrem suum, aut matrem suam : et irritum fecistis mandatum Dei propter traditionem vestram."},{"number":7,"verse":"Hypocritæ, bene prophetavit de vobis Isaias, dicens :"},{"number":8,"verse":"Populus hic labiis me honorat : cor autem eorum longe est a me."},{"number":9,"verse":"Sine causa autem colunt me, docentes doctrinas et mandata hominum."},{"number":10,"verse":"Et convocatis ad se turbis, dixit eis : Audite, et intelligite."},{"number":11,"verse":"Non quod intrat in os, coinquinat hominem : sed quod procedit ex ore, hoc coinquinat hominem."},{"number":12,"verse":"Tunc accedentes discipuli ejus, dixerunt ei : Scis quia pharisæi audito verbo hoc, scandalizati sunt ?"},{"number":13,"verse":"At ille respondens ait : Omnis plantatio, quam non plantavit Pater meus cælestis, eradicabitur."},{"number":14,"verse":"Sinite illos : cæci sunt, et duces cæcorum ; cæcus autem si cæco ducatum præstet, ambo in foveam cadunt."},{"number":15,"verse":"Respondens autem Petrus dixit ei : Edissere nobis parabolam istam."},{"number":16,"verse":"At ille dixit : Adhuc et vos sine intellectu estis ?"},{"number":17,"verse":"Non intelligitis quia omne quod in os intrat, in ventrem vadit, et in secessum emittitur ?"},{"number":18,"verse":"Quæ autem procedunt de ore, de corde exeunt, et ea coinquinant hominem :"},{"number":19,"verse":"de corde enim exeunt cogitationes malæ, homicidia, adulteria, fornicationes, furta, falsa testimonia, blasphemiæ :"},{"number":20,"verse":"hæc sunt, quæ coinquinant hominem. Non lotis autem manibus manducare, non coinquinat hominem."},{"number":21,"verse":"Et egressus inde Jesus secessit in partes Tyri et Sidonis."},{"number":22,"verse":"Et ecce mulier chananæa a finibus illis egressa clamavit, dicens ei : Miserere mei, Domine fili David : filia mea male a dæmonio vexatur."},{"number":23,"verse":"Qui non respondit ei verbum. Et accedentes discipuli ejus rogabant eum dicentes : Dimitte eam : quia clamat post nos."},{"number":24,"verse":"Ipse autem respondens ait : Non sum missus nisi ad oves, quæ perierunt domus Israël."},{"number":25,"verse":"At illa venit, et adoravit eum, dicens : Domine, adjuva me."},{"number":26,"verse":"Qui respondens ait : Non est bonum sumere panem filiorum, et mittere canibus."},{"number":27,"verse":"At illa dixit : Etiam Domine : nam et catelli edunt de micis quæ cadunt de mensa dominorum suorum."},{"number":28,"verse":"Tunc respondens Jesus, ait illi : O mulier, magna est fides tua : fiat tibi sicut vis. Et sanata est filia ejus ex illa hora."},{"number":29,"verse":"Et cum transisset inde Jesus, venit secus mare Galilææ : et ascendens in montem, sedebat ibi."},{"number":30,"verse":"Et accesserunt ad eum turbæ multæ, habentes secum mutos, cæcos, claudos, debiles, et alios multos : et projecerunt eos ad pedes ejus, et curavit eos,"},{"number":31,"verse":"ita ut turbæ mirarentur, videntes mutos loquentes, claudos ambulantes, cæcos videntes : et magnificabant Deum Israël."},{"number":32,"verse":"Jesus autem, convocatis discipulis suis, dixit : Misereor turbæ, quia triduo jam perseverant mecum, et non habent quod manducent : et dimittere eos jejunos nolo, ne deficiant in via."},{"number":33,"verse":"Et dicunt ei discipuli : Unde ergo nobis in deserto panes tantos, ut saturemus turbam tantam ?"},{"number":34,"verse":"Et ait illis Jesus : Quot habetis panes ? At illi dixerunt : Septem, et paucos pisciculos."},{"number":35,"verse":"Et præcepit turbæ ut discumberent super terram."},{"number":36,"verse":"Et accipiens septem panes, et pisces, et gratias agens, fregit, et dedit discipulis suis, et discipuli dederunt populo."},{"number":37,"verse":"Et comederunt omnes, et saturati sunt. Et quod superfuit de fragmentis, tulerunt septem sportas plenas."},{"number":38,"verse":"Erant autem qui manducaverunt quatuor millia hominum, extra parvulos et mulieres."},{"number":39,"verse":"Et, dimissa turba, ascendit in naviculam : et venit in fines Magedan."}]}