{"bibleAbbr":"CVg2018","bookName":"Matthew","bookEnglishName":"Matthew","chapterNumber":26,"verses":[{"number":1,"verse":"Et factum est : cum consummasset Jesus sermones hos omnes, dixit discipulis suis :"},{"number":2,"verse":"Scitis quia post biduum Pascha fiet, et Filius hominis tradetur ut crucifigatur."},{"number":3,"verse":"Tunc congregati sunt principes sacerdotum, et seniores populi, in atrium principis sacerdotum, qui dicebatur Caiphas :"},{"number":4,"verse":"et consilium fecerunt ut Jesum dolo tenerent, et occiderent."},{"number":5,"verse":"Dicebant autem : Non in die festo, ne forte tumultus fieret in populo."},{"number":6,"verse":"Cum autem Jesus esset in Bethania in domo Simonis leprosi,"},{"number":7,"verse":"accessit ad eum mulier habens alabastrum unguenti pretiosi, et effudit super caput ipsius recumbentis."},{"number":8,"verse":"Videntes autem discipuli, indignati sunt, dicentes : Ut quid perditio hæc ?"},{"number":9,"verse":"potuit enim istud venundari multo, et dari pauperibus."},{"number":10,"verse":"Sciens autem Jesus, ait illis : Quid molesti estis huic mulieri ? opus enim bonum operata est in me."},{"number":11,"verse":"Nam semper pauperes habetis vobiscum : me autem non semper habetis."},{"number":12,"verse":"Mittens enim hæc unguentum hoc in corpus meum, ad sepeliendum me fecit."},{"number":13,"verse":"Amen dico vobis, ubicumque prædicatum fuerit hoc Evangelium in toto mundo, dicetur et quod hæc fecit in memoriam ejus."},{"number":14,"verse":"Tunc abiit unus de duodecim, qui dicebatur Judas Iscariotes, ad principes sacerdotum :"},{"number":15,"verse":"et ait illis : Quid vultis mihi dare, et ego vobis eum tradam ? At illi constituerunt ei triginta argenteos."},{"number":16,"verse":"Et exinde quærebat opportunitatem ut eum traderet."},{"number":17,"verse":"Prima autem die azymorum accesserunt discipuli ad Jesum, dicentes : Ubi vis paremus tibi comedere Pascha ?"},{"number":18,"verse":"At Jesus dixit : Ite in civitatem ad quemdam, et dicite ei : Magister dicit : Tempus meum prope est, apud te facio Pascha cum discipulis meis."},{"number":19,"verse":"Et fecerunt discipuli sicut constituit illis Jesus, et paraverunt Pascha."},{"number":20,"verse":"Vespere autem facto, discumbebat cum duodecim discipulis suis."},{"number":21,"verse":"Et edentibus illis, dixit : Amen dico vobis, quia unus vestrum me traditurus est."},{"number":22,"verse":"Et contristati valde, cœperunt singuli dicere : Numquid ego sum Domine ?"},{"number":23,"verse":"At ipse respondens, ait : Qui intingit mecum manum in paropside, hic me tradet."},{"number":24,"verse":"Filius quidem hominis vadit, sicut scriptum est de illo : væ autem homini illi, per quem Filius hominis tradetur ! bonum erat ei, si natus non fuisset homo ille."},{"number":25,"verse":"Respondens autem Judas, qui tradidit eum, dixit : Numquid ego sum Rabbi ? Ait illi : Tu dixisti."},{"number":26,"verse":"Cœnantibus autem eis, accepit Jesus panem, et benedixit, ac fregit, deditque discipulis suis, et ait : Accipite, et comedite : hoc est corpus meum."},{"number":27,"verse":"Et accipiens calicem, gratias egit : et dedit illis, dicens : Bibite ex hoc omnes."},{"number":28,"verse":"Hic est enim sanguis meus novi testamenti, qui pro multis effundetur in remissionem peccatorum."},{"number":29,"verse":"Dico autem vobis : non bibam amodo de hoc genimine vitis usque in diem illum, cum illud bibam vobiscum novum in regno Patris mei."},{"number":30,"verse":"Et hymno dicto, exierunt in montem Oliveti."},{"number":31,"verse":"Tunc dicit illis Jesus : Omnes vos scandalum patiemini in me in ista nocte. Scriptum est enim : Percutiam pastorem, et dispergentur oves gregis."},{"number":32,"verse":"Postquam autem resurrexero, præcedam vos in Galilæam."},{"number":33,"verse":"Respondens autem Petrus, ait illi : Et si omnes scandalizati fuerint in te, ego numquam scandalizabor."},{"number":34,"verse":"Ait illi Jesus : Amen dico tibi, quia in hac nocte, antequam gallus cantet, ter me negabis."},{"number":35,"verse":"Ait illi Petrus : Etiamsi oportuerit me mori tecum, non te negabo. Similiter et omnes discipuli dixerunt."},{"number":36,"verse":"Tunc venit Jesus cum illis in villam, quæ dicitur Gethsemani, et dixit discipulis suis : Sedete hic donec vadam illuc, et orem."},{"number":37,"verse":"Et assumpto Petro, et duobus filiis Zebedæi, cœpit contristari et mœstus esse."},{"number":38,"verse":"Tunc ait illis : Tristis est anima mea usque ad mortem : sustinete hic, et vigilate mecum."},{"number":39,"verse":"Et progressus pusillum, procidit in faciem suam, orans, et dicens : Pater mi, si possibile est, transeat a me calix iste : verumtamen non sicut ego volo, sed sicut tu."},{"number":40,"verse":"Et venit ad discipulos suos, et invenit eos dormientes, et dicit Petro : Sic non potuistis una hora vigilare mecum ?"},{"number":41,"verse":"Vigilate, et orate ut non intretis in tentationem. Spiritus quidem promptus est, caro autem infirma."},{"number":42,"verse":"Iterum secundo abiit, et oravit, dicens : Pater mi, si non potest hic calix transire nisi bibam illum, fiat voluntas tua."},{"number":43,"verse":"Et venit iterum, et invenit eos dormientes : erant enim oculi eorum gravati."},{"number":44,"verse":"Et relictis illis, iterum abiit, et oravit tertio, eumdem sermonem dicens."},{"number":45,"verse":"Tunc venit ad discipulos suos, et dicit illis : Dormite jam, et requiescite : ecce appropinquavit hora, et Filius hominis tradetur in manus peccatorum."},{"number":46,"verse":"Surgite, eamus : ecce appropinquavit qui me tradet."},{"number":47,"verse":"Adhuc eo loquente, ecce Judas unus de duodecim venit, et cum eo turba multa cum gladiis et fustibus, missi a principibus sacerdotum, et senioribus populi."},{"number":48,"verse":"Qui autem tradidit eum, dedit illis signum, dicens : Quemcumque osculatus fuero, ipse est, tenete eum."},{"number":49,"verse":"Et confestim accedens ad Jesum, dixit : Ave Rabbi. Et osculatus est eum."},{"number":50,"verse":"Dixitque illi Jesus : Amice, ad quid venisti ? Tunc accesserunt, et manus injecerunt in Jesum, et tenuerunt eum."},{"number":51,"verse":"Et ecce unus ex his qui erant cum Jesu, extendens manum, exemit gladium suum, et percutiens servum principis sacerdotum amputavit auriculam ejus."},{"number":52,"verse":"Tunc ait illi Jesus : Converte gladium tuum in locum suum : omnes enim, qui acceperint gladium, gladio peribunt."},{"number":53,"verse":"An putas, quia non possum rogare patrem meum, et exhibebit mihi modo plusquam duodecim legiones angelorum ?"},{"number":54,"verse":"Quomodo ergo implebuntur Scripturæ, quia sic oportet fieri ?"},{"number":55,"verse":"In illa hora dixit Jesus turbis : Tamquam ad latronem existis cum gladiis et fustibus comprehendere me : quotidie apud vos sedebam docens in templo, et non me tenuistis."},{"number":56,"verse":"Hoc autem totum factum est, ut adimplerentur Scripturæ prophetarum. Tunc discipuli omnes, relicto eo, fugerunt."},{"number":57,"verse":"At illi tenentes Jesum, duxerunt ad Caipham principem sacerdotum, ubi scribæ et seniores convenerant."},{"number":58,"verse":"Petrus autem sequebatur eum a longe, usque in atrium principis sacerdotum. Et ingressus intro, sedebat cum ministris, ut videret finem."},{"number":59,"verse":"Principes autem sacerdotum, et omne concilium, quærebant falsum testimonium contra Jesum, ut eum morti traderent :"},{"number":60,"verse":"et non invenerunt, cum multi falsi testes accessissent. Novissime autem venerunt duo falsi testes,"},{"number":61,"verse":"et dixerunt : Hic dixit : Possum destruere templum Dei, et post triduum reædificare illud."},{"number":62,"verse":"Et surgens princeps sacerdotum, ait illi : Nihil respondes ad ea, quæ isti adversum te testificantur ?"},{"number":63,"verse":"Jesus autem tacebat. Et princeps sacerdotum ait illi : Adjuro te per Deum vivum, ut dicas nobis si tu es Christus Filius Dei."},{"number":64,"verse":"Dicit illi Jesus : Tu dixisti. Verumtamen dico vobis, amodo videbitis Filium hominis sedentem a dextris virtutis Dei, et venientem in nubibus cæli."},{"number":65,"verse":"Tunc princeps sacerdotum scidit vestimenta sua, dicens : Blasphemavit : quid adhuc egemus testibus ? ecce nunc audistis blasphemiam :"},{"number":66,"verse":"quid vobis videtur ? At illi respondentes dixerunt : Reus est mortis."},{"number":67,"verse":"Tunc exspuerunt in faciem ejus, et colaphis eum ceciderunt, alii autem palmas in faciem ejus dederunt,"},{"number":68,"verse":"dicentes : Prophetiza nobis Christe, quis est qui te percussit ?"},{"number":69,"verse":"Petrus vero sedebat foris in atrio : et accessit ad eum una ancilla, dicens : Et tu cum Jesu Galilæo eras."},{"number":70,"verse":"At ille negavit coram omnibus, dicens : Nescio quid dicis."},{"number":71,"verse":"Exeunte autem illo januam, vidit eum alia ancilla, et ait his qui erant ibi : Et hic erat cum Jesu Nazareno."},{"number":72,"verse":"Et iterum negavit cum juramento : Quia non novi hominem."},{"number":73,"verse":"Et post pusillum accesserunt qui stabant, et dixerunt Petro : Vere et tu ex illis es : nam et loquela tua manifestum te facit."},{"number":74,"verse":"Tunc cœpit detestari et jurare quia non novisset hominem. Et continuo gallus cantavit."},{"number":75,"verse":"Et recordatus est Petrus verbi Jesu, quod dixerat : Priusquam gallus cantet, ter me negabis. Et egressus foras, flevit amare."}]}