{"bibleAbbr":"CVg2018","bookName":"Matthew","bookEnglishName":"Matthew","chapterNumber":18,"verses":[{"number":1,"verse":"In illa hora accesserunt discipuli ad Jesum, dicentes : Quis, putas, major est in regno cælorum ?"},{"number":2,"verse":"Et advocans Jesus parvulum, statuit eum in medio eorum,"},{"number":3,"verse":"et dixit : Amen dico vobis, nisi conversi fueritis, et efficiamini sicut parvuli, non intrabitis in regnum cælorum."},{"number":4,"verse":"Quicumque ergo humiliaverit se sicut parvulus iste, hic est major in regno cælorum."},{"number":5,"verse":"Et qui susceperit unum parvulum talem in nomine meo, me suscipit :"},{"number":6,"verse":"qui autem scandalizaverit unum de pusillis istis, qui in me credunt, expedit ei ut suspendatur mola asinaria in collo ejus, et demergatur in profundum maris."},{"number":7,"verse":"Væ mundo a scandalis ! Necesse est enim ut veniant scandala : verumtamen væ homini illi, per quem scandalum venit."},{"number":8,"verse":"Si autem manus tua, vel pes tuus scandalizat te, abscide eum, et projice abs te : bonum tibi est ad vitam ingredi debilem, vel claudum, quam duas manus vel duos pedes habentem mitti in ignem æternum."},{"number":9,"verse":"Et si oculus tuus scandalizat te, erue eum, et projice abs te : bonum tibi est cum uno oculo in vitam intrare, quam duos oculos habentem mitti in gehennam ignis."},{"number":10,"verse":"Videte ne contemnatis unum ex his pusillis : dico enim vobis, quia angeli eorum in cælis semper vident faciem Patris mei, qui in cælis est."},{"number":11,"verse":"Venit enim Filius hominis salvare quod perierat."},{"number":12,"verse":"Quid vobis videtur ? si fuerint alicui centum oves, et erravit una ex eis : nonne relinquit nonaginta novem in montibus, et vadit quærere eam quæ erravit ?"},{"number":13,"verse":"Et si contigerit ut inveniat eam : amen dico vobis, quia gaudet super eam magis quam super nonaginta novem, quæ non erraverunt."},{"number":14,"verse":"Sic non est voluntas ante Patrem vestrum, qui in cælis est, ut pereat unus de pusillis istis."},{"number":15,"verse":"Si autem peccaverit in te frater tuus, vade, et corripe eum inter te, et ipsum solum : si te audierit, lucratus eris fratrem tuum."},{"number":16,"verse":"Si autem te non audierit, adhibe tecum adhuc unum, vel duos, ut in ore duorum, vel trium testium stet omne verbum."},{"number":17,"verse":"Quod si non audierit eos : dic ecclesiæ. Si autem ecclesiam non audierit, sit tibi sicut ethnicus et publicanus."},{"number":18,"verse":"Amen dico vobis, quæcumque alligaveritis super terram, erunt ligata et in cælo : et quæcumque solveritis super terram, erunt soluta et in cælo."},{"number":19,"verse":"Iterum dico vobis, quia si duo ex vobis consenserint super terram, de omni re quamcumque petierint, fiet illis a Patre meo, qui in cælis est."},{"number":20,"verse":"Ubi enim sunt duo vel tres congregati in nomine meo, ibi sum in medio eorum."},{"number":21,"verse":"Tunc accedens Petrus ad eum, dixit : Domine, quoties peccabit in me frater meus, et dimittam ei ? usque septies ?"},{"number":22,"verse":"Dicit illi Jesus : Non dico tibi usque septies : sed usque septuagies septies."},{"number":23,"verse":"Ideo assimilatum est regnum cælorum homini regi, qui voluit rationem ponere cum servis suis."},{"number":24,"verse":"Et cum cœpisset rationem ponere, oblatus est ei unus, qui debebat ei decem millia talenta."},{"number":25,"verse":"Cum autem non haberet unde redderet, jussit eum dominus ejus venundari, et uxorem ejus, et filios, et omnia quæ habebat, et reddi."},{"number":26,"verse":"Procidens autem servus ille, orabat eum, dicens : Patientiam habe in me, et omnia reddam tibi."},{"number":27,"verse":"Misertus autem dominus servi illius, dimisit eum, et debitum dimisit ei."},{"number":28,"verse":"Egressus autem servus ille invenit unum de conservis suis, qui debebat ei centum denarios : et tenens suffocavit eum, dicens : Redde quod debes."},{"number":29,"verse":"Et procidens conservus ejus, rogabat eum, dicens : Patientiam habe in me, et omnia reddam tibi."},{"number":30,"verse":"Ille autem noluit : sed abiit, et misit eum in carcerem donec redderet debitum."},{"number":31,"verse":"Videntes autem conservi ejus quæ fiebant, contristati sunt valde : et venerunt, et narraverunt domino suo omnia quæ facta fuerant."},{"number":32,"verse":"Tunc vocavit illum dominus suus : et ait illi : Serve nequam, omne debitum dimisi tibi quoniam rogasti me :"},{"number":33,"verse":"nonne ergo oportuit et te misereri conservi tui, sicut et ego tui misertus sum ?"},{"number":34,"verse":"Et iratus dominus ejus tradidit eum tortoribus, quoadusque redderet universum debitum."},{"number":35,"verse":"Sic et Pater meus cælestis faciet vobis, si non remiseritis unusquisque fratri suo de cordibus vestris."}]}