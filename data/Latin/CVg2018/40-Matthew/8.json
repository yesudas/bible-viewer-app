{"bibleAbbr":"CVg2018","bookName":"Matthew","bookEnglishName":"Matthew","chapterNumber":8,"verses":[{"number":1,"verse":"Cum autem descendisset de monte, secutæ sunt eum turbæ multæ :"},{"number":2,"verse":"et ecce leprosus veniens, adorabat eum, dicens : Domine, si vis, potes me mundare."},{"number":3,"verse":"Et extendens Jesus manum, tetigit eum, dicens : Volo : mundare. Et confestim mundata est lepra ejus."},{"number":4,"verse":"Et ait illi Jesus : Vide, nemini dixeris : sed vade, ostende te sacerdoti, et offer munus, quod præcepit Moyses, in testimonium illis."},{"number":5,"verse":"Cum autem introisset Capharnaum, accessit ad eum centurio, rogans eum,"},{"number":6,"verse":"et dicens : Domine, puer meus jacet in domo paralyticus, et male torquetur."},{"number":7,"verse":"Et ait illi Jesus : Ego veniam, et curabo eum."},{"number":8,"verse":"Et respondens centurio, ait : Domine, non sum dignus ut intres sub tectum meum : sed tantum dic verbo, et sanabitur puer meus."},{"number":9,"verse":"Nam et ego homo sum sub potestate constitutus, habens sub me milites, et dico huic : Vade, et vadit : et alii : Veni, et venit : et servo meo : Fac hoc, et facit."},{"number":10,"verse":"Audiens autem Jesus miratus est, et sequentibus se dixit : Amen dico vobis, non inveni tantam fidem in Israël."},{"number":11,"verse":"Dico autem vobis, quod multi ab oriente et occidente venient, et recumbent cum Abraham, et Isaac, et Jacob in regno cælorum :"},{"number":12,"verse":"filii autem regni ejicientur in tenebras exteriores : ibi erit fletus et stridor dentium."},{"number":13,"verse":"Et dixit Jesus centurioni : Vade, et sicut credidisti, fiat tibi. Et sanatus est puer in illa hora."},{"number":14,"verse":"Et cum venisset Jesus in domum Petri, vidit socrum ejus jacentem, et febricitantem :"},{"number":15,"verse":"et tetigit manum ejus, et dimisit eam febris, et surrexit, et ministrabat eis."},{"number":16,"verse":"Vespere autem facto, obtulerunt ei multos dæmonia habentes : et ejiciebat spiritus verbo, et omnes male habentes curavit :"},{"number":17,"verse":"ut adimpleretur quod dictum est per Isaiam prophetam, dicentem : Ipse infirmitates nostras accepit : et ægrotationes nostras portavit."},{"number":18,"verse":"Videns autem Jesus turbas multas circum se, jussit ire trans fretum."},{"number":19,"verse":"Et accedens unus scriba, ait illi : Magister, sequar te, quocumque ieris."},{"number":20,"verse":"Et dicit ei Jesus : Vulpes foveas habent, et volucres cæli nidos ; Filius autem hominis non habet ubi caput reclinet."},{"number":21,"verse":"Alius autem de discipulis ejus ait illi : Domine, permitte me primum ire, et sepelire patrem meum."},{"number":22,"verse":"Jesus autem ait illi : Sequere me, et dimitte mortuos sepelire mortuos suos."},{"number":23,"verse":"Et ascendente eo in naviculam, secuti sunt eum discipuli ejus :"},{"number":24,"verse":"et ecce motus magnus factus est in mari, ita ut navicula operiretur fluctibus : ipse vero dormiebat."},{"number":25,"verse":"Et accesserunt ad eum discipuli ejus, et suscitaverunt eum, dicentes : Domine, salva nos : perimus."},{"number":26,"verse":"Et dicit eis Jesus : Quid timidi estis, modicæ fidei ? Tunc surgens imperavit ventis, et mari, et facta est tranquillitas magna."},{"number":27,"verse":"Porro homines mirati sunt, dicentes : Qualis est hic, quia venti et mare obediunt ei ?"},{"number":28,"verse":"Et cum venisset trans fretum in regionem Gerasenorum, occurrerunt ei duo habentes dæmonia, de monumentis exeuntes, sævi nimis, ita ut nemo posset transire per viam illam."},{"number":29,"verse":"Et ecce clamaverunt, dicentes : Quid nobis et tibi, Jesu fili Dei ? Venisti huc ante tempus torquere nos ?"},{"number":30,"verse":"Erat autem non longe ab illis grex multorum porcorum pascens."},{"number":31,"verse":"Dæmones autem rogabant eum, dicentes : Si ejicis nos hinc, mitte nos in gregem porcorum."},{"number":32,"verse":"Et ait illis : Ite. At illi exeuntes abierunt in porcos, et ecce impetu abiit totus grex per præceps in mare : et mortui sunt in aquis."},{"number":33,"verse":"Pastores autem fugerunt : et venientes in civitatem, nuntiaverunt omnia, et de eis qui dæmonia habuerant."},{"number":34,"verse":"Et ecce tota civitas exiit obviam Jesu : et viso eo, rogabant ut transiret a finibus eorum."}]}