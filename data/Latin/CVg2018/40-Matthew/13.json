{"bibleAbbr":"CVg2018","bookName":"Matthew","bookEnglishName":"Matthew","chapterNumber":13,"verses":[{"number":1,"verse":"In illo die exiens Jesus de domo, sedebat secus mare."},{"number":2,"verse":"Et congregatæ sunt ad eum turbæ multæ, ita ut naviculam ascendens sederet : et omnis turba stabat in littore,"},{"number":3,"verse":"et locutus est eis multa in parabolis, dicens : Ecce exiit qui seminat, seminare."},{"number":4,"verse":"Et dum seminat, quædam ceciderunt secus viam, et venerunt volucres cæli, et comederunt ea."},{"number":5,"verse":"Alia autem ceciderunt in petrosa, ubi non habebant terram multam : et continuo exorta sunt, quia non habebant altitudinem terræ :"},{"number":6,"verse":"sole autem orto æstuaverunt ; et quia non habebant radicem, aruerunt."},{"number":7,"verse":"Alia autem ceciderunt in spinas : et creverunt spinæ, et suffocaverunt ea."},{"number":8,"verse":"Alia autem ceciderunt in terram bonam : et dabant fructum, aliud centesimum, aliud sexagesimum, aliud trigesimum."},{"number":9,"verse":"Qui habet aures audiendi, audiat."},{"number":10,"verse":"Et accedentes discipuli dixerunt ei : Quare in parabolis loqueris eis ?"},{"number":11,"verse":"Qui respondens, ait illis : Quia vobis datum est nosse mysteria regni cælorum : illis autem non est datum."},{"number":12,"verse":"Qui enim habet, dabitur ei, et abundabit : qui autem non habet, et quod habet auferetur ab eo."},{"number":13,"verse":"Ideo in parabolis loquor eis : quia videntes non vident, et audientes non audiunt, neque intelligunt."},{"number":14,"verse":"Et adimpletur in eis prophetia Isaiæ, dicentis : Auditu audietis, et non intelligetis : et videntes videbitis, et non videbitis."},{"number":15,"verse":"Incrassatum est enim cor populi hujus, et auribus graviter audierunt, et oculos suos clauserunt : nequando videant oculis, et auribus audiant, et corde intelligant, et convertantur, et sanem eos."},{"number":16,"verse":"Vestri autem beati oculi quia vident, et aures vestræ quia audiunt."},{"number":17,"verse":"Amen quippe dico vobis, quia multi prophetæ et justi cupierunt videre quæ videtis, et non viderunt : et audire quæ auditis, et non audierunt."},{"number":18,"verse":"Vos ergo audite parabolam seminantis."},{"number":19,"verse":"Omnis qui audit verbum regni, et non intelligit, venit malus, et rapit quod seminatum est in corde ejus : hic est qui secus viam seminatus est."},{"number":20,"verse":"Qui autem super petrosa seminatus est, hic est qui verbum audit, et continuo cum gaudio accipit illud :"},{"number":21,"verse":"non habet autem in se radicem, sed est temporalis : facta autem tribulatione et persecutione propter verbum, continuo scandalizatur."},{"number":22,"verse":"Qui autem seminatus est in spinis, hic est qui verbum audit, et sollicitudo sæculi istius, et fallacia divitiarum suffocat verbum, et sine fructu efficitur."},{"number":23,"verse":"Qui vero in terram bonam seminatus est, hic est qui audit verbum, et intelligit, et fructum affert, et facit aliud quidem centesimum, aliud autem sexagesimum, aliud vero trigesimum."},{"number":24,"verse":"Aliam parabolam proposuit illis, dicens : Simile factum est regnum cælorum homini, qui seminavit bonum semen in agro suo :"},{"number":25,"verse":"cum autem dormirent homines, venit inimicus ejus, et superseminavit zizania in medio tritici, et abiit."},{"number":26,"verse":"Cum autem crevisset herba, et fructum fecisset, tunc apparuerunt et zizania."},{"number":27,"verse":"Accedentes autem servi patrisfamilias, dixerunt ei : Domine, nonne bonum semen seminasti in agro tuo ? unde ergo habet zizania ?"},{"number":28,"verse":"Et ait illis : Inimicus homo hoc fecit. Servi autem dixerunt ei : Vis, imus, et colligimus ea ?"},{"number":29,"verse":"Et ait : Non : ne forte colligentes zizania, eradicetis simul cum eis et triticum."},{"number":30,"verse":"Sinite utraque crescere usque ad messem, et in tempore messis dicam messoribus : Colligite primum zizania, et alligate ea in fasciculos ad comburendum : triticum autem congregate in horreum meum."},{"number":31,"verse":"Aliam parabolam proposuit eis dicens : Simile est regnum cælorum grano sinapis, quod accipiens homo seminavit in agro suo :"},{"number":32,"verse":"quod minimum quidem est omnibus seminibus : cum autem creverit, majus est omnibus oleribus, et fit arbor, ita ut volucres cæli veniant, et habitent in ramis ejus."},{"number":33,"verse":"Aliam parabolam locutus est eis : Simile est regnum cælorum fermento, quod acceptum mulier abscondit in farinæ satis tribus, donec fermentatum est totum."},{"number":34,"verse":"Hæc omnia locutus est Jesus in parabolis ad turbas : et sine parabolis non loquebatur eis :"},{"number":35,"verse":"ut impleretur quod dictum erat per prophetam dicentem : Aperiam in parabolis os meum ; eructabo abscondita a constitutione mundi."},{"number":36,"verse":"Tunc, dimissis turbis, venit in domum : et accesserunt ad eum discipuli ejus, dicentes : Edissere nobis parabolam zizaniorum agri."},{"number":37,"verse":"Qui respondens ait illis : Qui seminat bonum semen, est Filius hominis."},{"number":38,"verse":"Ager autem est mundus. Bonum vero semen, hi sunt filii regni. Zizania autem, filii sunt nequam."},{"number":39,"verse":"Inimicus autem, qui seminavit ea, est diabolus. Messis vero, consummatio sæculi est. Messores autem, angeli sunt."},{"number":40,"verse":"Sicut ergo colliguntur zizania, et igni comburuntur : sic erit in consummatione sæculi."},{"number":41,"verse":"Mittet Filius hominis angelos suos, et colligent de regno ejus omnia scandala, et eos qui faciunt iniquitatem :"},{"number":42,"verse":"et mittent eos in caminum ignis. Ibi erit fletus et stridor dentium."},{"number":43,"verse":"Tunc justi fulgebunt sicut sol in regno Patris eorum. Qui habet aures audiendi, audiat."},{"number":44,"verse":"Simile est regnum cælorum thesauro abscondito in agro : quem qui invenit homo, abscondit, et præ gaudio illius vadit, et vendit universa quæ habet, et emit agrum illum."},{"number":45,"verse":"Iterum simile est regnum cælorum homini negotiatori, quærenti bonas margaritas."},{"number":46,"verse":"Inventa autem una pretiosa margarita, abiit, et vendidit omnia quæ habuit, et emit eam."},{"number":47,"verse":"Iterum simile est regnum cælorum sagenæ missæ in mare, et ex omni genere piscium congreganti."},{"number":48,"verse":"Quam, cum impleta esset, educentes, et secus littus sedentes, elegerunt bonos in vasa, malos autem foras miserunt."},{"number":49,"verse":"Sic erit in consummatione sæculi : exibunt angeli, et separabunt malos de medio justorum,"},{"number":50,"verse":"et mittent eos in caminum ignis : ibi erit fletus, et stridor dentium."},{"number":51,"verse":"Intellexistis hæc omnia ? Dicunt ei : Etiam."},{"number":52,"verse":"Ait illis : Ideo omnis scriba doctus in regno cælorum, similis est homini patrifamilias, qui profert de thesauro suo nova et vetera."},{"number":53,"verse":"Et factum est, cum consummasset Jesus parabolas istas, transiit inde."},{"number":54,"verse":"Et veniens in patriam suam, docebat eos in synagogis eorum, ita ut mirarentur, et dicerent : Unde huic sapientia hæc, et virtutes ?"},{"number":55,"verse":"Nonne hic est fabri filius ? nonne mater ejus dicitur Maria, et fratres ejus, Jacobus, et Joseph, et Simon, et Judas ?"},{"number":56,"verse":"et sorores ejus, nonne omnes apud nos sunt ? unde ergo huic omnia ista ?"},{"number":57,"verse":"Et scandalizabantur in eo. Jesus autem dixit eis : Non est propheta sine honore, nisi in patria sua, et in domo sua."},{"number":58,"verse":"Et non fecit ibi virtutes multas propter incredulitatem illorum."}]}