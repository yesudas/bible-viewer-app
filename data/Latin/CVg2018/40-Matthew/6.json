{"bibleAbbr":"CVg2018","bookName":"Matthew","bookEnglishName":"Matthew","chapterNumber":6,"verses":[{"number":1,"verse":"Attendite ne justitiam vestram faciatis coram hominibus, ut videamini ab eis : alioquin mercedem non habebitis apud Patrem vestrum qui in cælis est."},{"number":2,"verse":"Cum ergo facis eleemosynam, noli tuba canere ante te, sicut hypocritæ faciunt in synagogis, et in vicis, ut honorificentur ab hominibus. Amen dico vobis, receperunt mercedem suam."},{"number":3,"verse":"Te autem faciente eleemosynam, nesciat sinistra tua quid faciat dextera tua :"},{"number":4,"verse":"ut sit eleemosyna tua in abscondito, et Pater tuus, qui videt in abscondito, reddet tibi."},{"number":5,"verse":"Et cum oratis, non eritis sicut hypocritæ qui amant in synagogis et in angulis platearum stantes orare, ut videantur ab hominibus : amen dico vobis, receperunt mercedem suam."},{"number":6,"verse":"Tu autem cum oraveris, intra in cubiculum tuum, et clauso ostio, ora Patrem tuum in abscondito : et Pater tuus, qui videt in abscondito, reddet tibi."},{"number":7,"verse":"Orantes autem, nolite multum loqui, sicut ethnici, putant enim quod in multiloquio suo exaudiantur."},{"number":8,"verse":"Nolite ergo assimilari eis : scit enim Pater vester, quid opus sit vobis, antequam petatis eum."},{"number":9,"verse":"Sic ergo vos orabitis : Pater noster, qui es in cælis, sanctificetur nomen tuum."},{"number":10,"verse":"Adveniat regnum tuum ; fiat voluntas tua, sicut in cælo et in terra."},{"number":11,"verse":"Panem nostrum supersubstantialem da nobis hodie,"},{"number":12,"verse":"et dimitte nobis debita nostra, sicut et nos dimittimus debitoribus nostris."},{"number":13,"verse":"Et ne nos inducas in tentationem, sed libera nos a malo. Amen."},{"number":14,"verse":"Si enim dimiseritis hominibus peccata eorum : dimittet et vobis Pater vester cælestis delicta vestra."},{"number":15,"verse":"Si autem non dimiseritis hominibus : nec Pater vester dimittet vobis peccata vestra."},{"number":16,"verse":"Cum autem jejunatis, nolite fieri sicut hypocritæ, tristes. Exterminant enim facies suas, ut appareant hominibus jejunantes. Amen dico vobis, quia receperunt mercedem suam."},{"number":17,"verse":"Tu autem, cum jejunas, unge caput tuum, et faciem tuam lava,"},{"number":18,"verse":"ne videaris hominibus jejunans, sed Patri tuo, qui est in abscondito : et Pater tuus, qui videt in abscondito, reddet tibi."},{"number":19,"verse":"Nolite thesaurizare vobis thesauros in terra : ubi ærugo, et tinea demolitur : et ubi fures effodiunt, et furantur."},{"number":20,"verse":"Thesaurizate autem vobis thesauros in cælo, ubi neque ærugo, neque tinea demolitur, et ubi fures non effodiunt, nec furantur."},{"number":21,"verse":"Ubi enim est thesaurus tuus, ibi est et cor tuum."},{"number":22,"verse":"Lucerna corporis tui est oculus tuus. Si oculus tuus fuerit simplex, totum corpus tuum lucidum erit."},{"number":23,"verse":"Si autem oculus tuus fuerit nequam, totum corpus tuum tenebrosum erit. Si ergo lumen, quod in te est, tenebræ sunt : ipsæ tenebræ quantæ erunt ?"},{"number":24,"verse":"Nemo potest duobus dominis servire : aut enim unum odio habebit, et alterum diliget : aut unum sustinebit, et alterum contemnet. Non potestis Deo servire et mammonæ."},{"number":25,"verse":"Ideo dico vobis, ne solliciti sitis animæ vestræ quid manducetis, neque corpori vestro quid induamini. Nonne anima plus est quam esca, et corpus plus quam vestimentum ?"},{"number":26,"verse":"Respicite volatilia cæli, quoniam non serunt, neque metunt, neque congregant in horrea : et Pater vester cælestis pascit illa. Nonne vos magis pluris estis illis ?"},{"number":27,"verse":"Quis autem vestrum cogitans potest adjicere ad staturam suam cubitum unum ?"},{"number":28,"verse":"Et de vestimento quid solliciti estis ? Considerate lilia agri quomodo crescunt : non laborant, neque nent."},{"number":29,"verse":"Dico autem vobis, quoniam nec Salomon in omni gloria sua coopertus est sicut unum ex istis."},{"number":30,"verse":"Si autem fœnum agri, quod hodie est, et cras in clibanum mittitur, Deus sic vestit, quanto magis vos modicæ fidei ?"},{"number":31,"verse":"Nolite ergo solliciti esse, dicentes : Quid manducabimus, aut quid bibemus, aut quo operiemur ?"},{"number":32,"verse":"hæc enim omnia gentes inquirunt. Scit enim Pater vester, quia his omnibus indigetis."},{"number":33,"verse":"Quærite ergo primum regnum Dei, et justitiam ejus : et hæc omnia adjicientur vobis."},{"number":34,"verse":"Nolite ergo solliciti esse in crastinum. Crastinus enim dies sollicitus erit sibi ipsi : sufficit diei malitia sua."}]}