{"bibleAbbr":"CVg2018","bookName":"Matthew","bookEnglishName":"Matthew","chapterNumber":14,"verses":[{"number":1,"verse":"In illo tempore audivit Herodes tetrarcha famam Jesu :"},{"number":2,"verse":"et ait pueris suis : Hic est Joannes Baptista : ipse surrexit a mortuis, et ideo virtutes operantur in eo."},{"number":3,"verse":"Herodes enim tenuit Joannem, et alligavit eum : et posuit in carcerem propter Herodiadem uxorem fratris sui."},{"number":4,"verse":"Dicebat enim illi Joannes : Non licet tibi habere eam."},{"number":5,"verse":"Et volens illum occidere, timuit populum : quia sicut prophetam eum habebant."},{"number":6,"verse":"Die autem natalis Herodis saltavit filia Herodiadis in medio, et placuit Herodi :"},{"number":7,"verse":"unde cum juramento pollicitus est ei dare quodcumque postulasset ab eo."},{"number":8,"verse":"At illa præmonita a matre sua : Da mihi, inquit, hic in disco caput Joannis Baptistæ."},{"number":9,"verse":"Et contristatus est rex : propter juramentum autem, et eos qui pariter recumbebant, jussit dari."},{"number":10,"verse":"Misitque et decollavit Joannem in carcere."},{"number":11,"verse":"Et allatum est caput ejus in disco, et datum est puellæ, et attulit matri suæ."},{"number":12,"verse":"Et accedentes discipuli ejus, tulerunt corpus ejus, et sepelierunt illud : et venientes nuntiaverunt Jesu."},{"number":13,"verse":"Quod cum audisset Jesus, secessit inde in navicula, in locum desertum seorsum : et cum audissent turbæ, secutæ sunt eum pedestres de civitatibus."},{"number":14,"verse":"Et exiens vidit turbam multam, et misertus est eis, et curavit languidos eorum."},{"number":15,"verse":"Vespere autem facto, accesserunt ad eum discipuli ejus, dicentes : Desertus est locus, et hora jam præteriit : dimitte turbas, ut euntes in castella, emant sibi escas."},{"number":16,"verse":"Jesus autem dixit eis : Non habent necesse ire : date illis vos manducare."},{"number":17,"verse":"Responderunt ei : Non habemus hic nisi quinque panes et duos pisces."},{"number":18,"verse":"Qui ait eis : Afferte mihi illos huc."},{"number":19,"verse":"Et cum jussisset turbam discumbere super fœnum, acceptis quinque panibus et duobus piscibus, aspiciens in cælum benedixit, et fregit, et dedit discipulis panes, discipuli autem turbis."},{"number":20,"verse":"Et manducaverunt omnes, et saturati sunt. Et tulerunt reliquias, duodecim cophinos fragmentorum plenos."},{"number":21,"verse":"Manducantium autem fuit numerus quinque millia virorum, exceptis mulieribus et parvulis."},{"number":22,"verse":"Et statim compulit Jesus discipulos ascendere in naviculam, et præcedere eum trans fretum, donec dimitteret turbas."},{"number":23,"verse":"Et dimissa turba, ascendit in montem solus orare. Vespere autem facto solus erat ibi :"},{"number":24,"verse":"navicula autem in medio mari jactabatur fluctibus : erat enim contrarius ventus."},{"number":25,"verse":"Quarta enim vigilia noctis, venit ad eos ambulans super mare."},{"number":26,"verse":"Et videntes eum super mare ambulantem, turbati sunt, dicentes : Quia phantasma est. Et præ timore clamaverunt."},{"number":27,"verse":"Statimque Jesus locutus est eis, dicens : Habete fiduciam : ego sum, nolite timere."},{"number":28,"verse":"Respondens autem Petrus, dixit : Domine, si tu es, jube me ad te venire super aquas."},{"number":29,"verse":"At ipse ait : Veni. Et descendens Petrus de navicula, ambulabat super aquam ut veniret ad Jesum."},{"number":30,"verse":"Videns vero ventum validum, timuit : et cum cœpisset mergi, clamavit dicens : Domine, salvum me fac."},{"number":31,"verse":"Et continuo Jesus extendens manum, apprehendit eum : et ait illi : Modicæ fidei, quare dubitasti ?"},{"number":32,"verse":"Et cum ascendissent in naviculam, cessavit ventus."},{"number":33,"verse":"Qui autem in navicula erant, venerunt, et adoraverunt eum, dicentes : Vere Filius Dei es."},{"number":34,"verse":"Et cum transfretassent, venerunt in terram Genesar."},{"number":35,"verse":"Et cum cognovissent eum viri loci illius, miserunt in universam regionem illam, et obtulerunt ei omnes male habentes :"},{"number":36,"verse":"et rogabant eum ut vel fimbriam vestimenti ejus tangerent. Et quicumque tetigerunt, salvi facti sunt."}]}