{"bibleAbbr":"CVg2018","bookName":"Matthew","bookEnglishName":"Matthew","chapterNumber":27,"verses":[{"number":1,"verse":"Mane autem facto, consilium inierunt omnes principes sacerdotum et seniores populi adversus Jesum, ut eum morti traderent."},{"number":2,"verse":"Et vinctum adduxerunt eum, et tradiderunt Pontio Pilato præsidi."},{"number":3,"verse":"Tunc videns Judas, qui eum tradidit, quod damnatus esset, pœnitentia ductus, retulit triginta argenteos principibus sacerdotum, et senioribus,"},{"number":4,"verse":"dicens : Peccavi, tradens sanguinem justum. At illi dixerunt : Quid ad nos ? tu videris."},{"number":5,"verse":"Et projectis argenteis in templo, recessit : et abiens laqueo se suspendit."},{"number":6,"verse":"Principes autem sacerdotum, acceptis argenteis, dixerunt : Non licet eos mittere in corbonam : quia pretium sanguinis est."},{"number":7,"verse":"Consilio autem inito, emerunt ex illis agrum figuli, in sepulturam peregrinorum."},{"number":8,"verse":"Propter hoc vocatus est ager ille, Haceldama, hoc est, Ager sanguinis, usque in hodiernum diem."},{"number":9,"verse":"Tunc impletum est quod dictum est per Jeremiam prophetam, dicentem : Et acceperunt triginta argenteos pretium appretiati, quem appretiaverunt a filiis Israël :"},{"number":10,"verse":"et dederunt eos in agrum figuli, sicut constituit mihi Dominus."},{"number":11,"verse":"Jesus autem stetit ante præsidem, et interrogavit eum præses, dicens : Tu es rex Judæorum ? Dicit illi Jesus : Tu dicis."},{"number":12,"verse":"Et cum accusaretur a principibus sacerdotum et senioribus, nihil respondit."},{"number":13,"verse":"Tunc dicit illi Pilatus : Non audis quanta adversum te dicunt testimonia ?"},{"number":14,"verse":"Et non respondit ei ad ullum verbum, ita ut miraretur præses vehementer."},{"number":15,"verse":"Per diem autem solemnem consueverat præses populo dimittere unum vinctum, quem voluissent :"},{"number":16,"verse":"habebat autem tunc vinctum insignem, qui dicebatur Barabbas."},{"number":17,"verse":"Congregatis ergo illis, dixit Pilatus : Quem vultis dimittam vobis : Barabbam, an Jesum, qui dicitur Christus ?"},{"number":18,"verse":"Sciebat enim quod per invidiam tradidissent eum."},{"number":19,"verse":"Sedente autem illo pro tribunali, misit ad eum uxor ejus, dicens : Nihil tibi, et justo illi : multa enim passa sum hodie per visum propter eum."},{"number":20,"verse":"Principes autem sacerdotum et seniores persuaserunt populis ut peterent Barabbam, Jesum vero perderent."},{"number":21,"verse":"Respondens autem præses, ait illis : Quem vultis vobis de duobus dimitti ? At illi dixerunt : Barabbam."},{"number":22,"verse":"Dicit illis Pilatus : Quid igitur faciam de Jesu, qui dicitur Christus ?"},{"number":23,"verse":"Dicunt omnes : Crucifigatur. Ait illis præses : Quid enim mali fecit ? At illi magis clamabant dicentes : Crucifigatur."},{"number":24,"verse":"Videns autem Pilatus quia nihil proficeret, sed magis tumultus fieret : accepta aqua, lavit manus coram populo, dicens : Innocens ego sum a sanguine justi hujus : vos videritis."},{"number":25,"verse":"Et respondens universus populus, dixit : Sanguis ejus super nos, et super filios nostros."},{"number":26,"verse":"Tunc dimisit illis Barabbam : Jesum autem flagellatum tradidit eis ut crucifigeretur."},{"number":27,"verse":"Tunc milites præsidis suscipientes Jesum in prætorium, congregaverunt ad eum universam cohortem :"},{"number":28,"verse":"et exuentes eum, chlamydem coccineam circumdederunt ei,"},{"number":29,"verse":"et plectentes coronam de spinis, posuerunt super caput ejus, et arundinem in dextera ejus. Et genu flexo ante eum, illudebant ei, dicentes : Ave rex Judæorum."},{"number":30,"verse":"Et exspuentes in eum, acceperunt arundinem, et percutiebant caput ejus."},{"number":31,"verse":"Et postquam illuserunt ei, exuerunt eum chlamyde, et induerunt eum vestimentis ejus, et duxerunt eum ut crucifigerent."},{"number":32,"verse":"Exeuntes autem invenerunt hominem Cyrenæum, nomine Simonem : hunc angariaverunt ut tolleret crucem ejus."},{"number":33,"verse":"Et venerunt in locum qui dicitur Golgotha, quod est Calvariæ locus."},{"number":34,"verse":"Et dederunt ei vinum bibere cum felle mistum. Et cum gustasset, noluit bibere."},{"number":35,"verse":"Postquam autem crucifixerunt eum, diviserunt vestimenta ejus, sortem mittentes : ut impleretur quod dictum est per prophetam dicentem : Diviserunt sibi vestimenta mea, et super vestem meam miserunt sortem."},{"number":36,"verse":"Et sedentes servabant eum."},{"number":37,"verse":"Et imposuerunt super caput ejus causam ipsius scriptam : Hic est Jesus rex Judæorum."},{"number":38,"verse":"Tunc crucifixi sunt cum eo duo latrones : unus a dextris, et unus a sinistris."},{"number":39,"verse":"Prætereuntes autem blasphemabant eum moventes capita sua,"},{"number":40,"verse":"et dicentes : Vah ! qui destruis templum Dei, et in triduo illud reædificas : salva temetipsum : si Filius Dei es, descende de cruce."},{"number":41,"verse":"Similiter et principes sacerdotum illudentes cum scribis et senioribus dicebant :"},{"number":42,"verse":"Alios salvos fecit, seipsum non potest salvum facere : si rex Israël est, descendat nunc de cruce, et credimus ei :"},{"number":43,"verse":"confidit in Deo : liberet nunc, si vult eum : dixit enim : Quia Filius Dei sum."},{"number":44,"verse":"Idipsum autem et latrones, qui crucifixi erant cum eo, improperabant ei."},{"number":45,"verse":"A sexta autem hora tenebræ factæ sunt super universam terram usque ad horam nonam."},{"number":46,"verse":"Et circa horam nonam clamavit Jesus voce magna, dicens : Eli, Eli, lamma sabacthani ? hoc est : Deus meus, Deus meus, ut quid dereliquisti me ?"},{"number":47,"verse":"Quidam autem illic stantes, et audientes, dicebant : Eliam vocat iste."},{"number":48,"verse":"Et continuo currens unus ex eis, acceptam spongiam implevit aceto, et imposuit arundini, et dabat ei bibere."},{"number":49,"verse":"Ceteri vero dicebant : Sine, videamus an veniat Elias liberans eum."},{"number":50,"verse":"Jesus autem iterum clamans voce magna, emisit spiritum."},{"number":51,"verse":"Et ecce velum templi scissum est in duas partes a summo usque deorsum : et terra mota est, et petræ scissæ sunt,"},{"number":52,"verse":"et monumenta aperta sunt : et multa corpora sanctorum, qui dormierant, surrexerunt."},{"number":53,"verse":"Et exeuntes de monumentis post resurrectionem ejus, venerunt in sanctam civitatem, et apparuerunt multis."},{"number":54,"verse":"Centurio autem, et qui cum eo erant, custodientes Jesum, viso terræmotu, et his quæ fiebant, timuerunt valde, dicentes : Vere Filius Dei erat iste."},{"number":55,"verse":"Erant autem ibi mulieres multæ a longe, quæ secutæ erant Jesum a Galilæa, ministrantes ei :"},{"number":56,"verse":"inter quas erat Maria Magdalene, et Maria Jacobi, et Joseph mater, et mater filiorum Zebedæi."},{"number":57,"verse":"Cum autem sero factum esset, venit quidam homo dives ab Arimathæa, nomine Joseph, qui et ipse discipulus erat Jesu :"},{"number":58,"verse":"hic accessit ad Pilatum, et petiit corpus Jesu. Tunc Pilatus jussit reddi corpus."},{"number":59,"verse":"Et accepto corpore, Joseph involvit illud in sindone munda,"},{"number":60,"verse":"et posuit illud in monumento suo novo, quod exciderat in petra. Et advolvit saxum magnum ad ostium monumenti, et abiit."},{"number":61,"verse":"Erant autem ibi Maria Magdalene, et altera Maria, sedentes contra sepulchrum."},{"number":62,"verse":"Altera autem die, quæ est post Parasceven, convenerunt principes sacerdotum et pharisæi ad Pilatum,"},{"number":63,"verse":"dicentes : Domine, recordati sumus, quia seductor ille dixit adhuc vivens : Post tres dies resurgam."},{"number":64,"verse":"Jube ergo custodiri sepulchrum usque in diem tertium : ne forte veniant discipuli ejus, et furentur eum, et dicant plebi : Surrexit a mortuis : et erit novissimus error pejor priore."},{"number":65,"verse":"Ait illis Pilatus : Habetis custodiam, ite, custodite sicut scitis."},{"number":66,"verse":"Illi autem abeuntes, munierunt sepulchrum, signantes lapidem, cum custodibus."}]}