{"bibleAbbr":"CVg2018","bookName":"Matthew","bookEnglishName":"Matthew","chapterNumber":12,"verses":[{"number":1,"verse":"In illo tempore abiit Jesus per sata sabbato : discipuli autem ejus esurientes cœperunt vellere spicas, et manducare."},{"number":2,"verse":"Pharisæi autem videntes, dixerunt ei : Ecce discipuli tui faciunt quod non licet facere sabbatis."},{"number":3,"verse":"At ille dixit eis : Non legistis quid fecerit David, quando esuriit, et qui cum eo erant :"},{"number":4,"verse":"quomodo intravit in domum Dei, et panes propositionis comedit, quos non licebat ei edere, neque his qui cum eo erant, nisi solis sacerdotibus ?"},{"number":5,"verse":"aut non legistis in lege quia sabbatis sacerdotes in templo sabbatum violant, et sine crimine sunt ?"},{"number":6,"verse":"Dico autem vobis, quia templo major est hic."},{"number":7,"verse":"Si autem sciretis, quid est : Misericordiam volo, et non sacrificium : numquam condemnassetis innocentes :"},{"number":8,"verse":"dominus enim est Filius hominis etiam sabbati."},{"number":9,"verse":"Et cum inde transisset, venit in synagogam eorum."},{"number":10,"verse":"Et ecce homo manum habens aridam, et interrogabant eum, dicentes : Si licet sabbatis curare ? ut accusarent eum."},{"number":11,"verse":"Ipse autem dixit illis : Quis erit ex vobis homo, qui habeat ovem unam, et si ceciderit hæc sabbatis in foveam, nonne tenebit et levabit eam ?"},{"number":12,"verse":"Quanto magis melior est homo ove ? itaque licet sabbatis benefacere."},{"number":13,"verse":"Tunc ait homini : Extende manum tuam. Et extendit, et restituta est sanitati sicut altera."},{"number":14,"verse":"Exeuntes autem pharisæi, consilium faciebant adversus eum, quomodo perderent eum."},{"number":15,"verse":"Jesus autem sciens recessit inde : et secuti sunt eum multi, et curavit eos omnes :"},{"number":16,"verse":"et præcepit eis ne manifestum eum facerent."},{"number":17,"verse":"Ut adimpleretur quod dictum est per Isaiam prophetam, dicentem :"},{"number":18,"verse":"Ecce puer meus, quem elegi, dilectus meus, in quo bene complacuit animæ meæ. Ponam spiritum meum super eum, et judicium gentibus nuntiabit."},{"number":19,"verse":"Non contendet, neque clamabit, neque audiet aliquis in plateis vocem ejus :"},{"number":20,"verse":"arundinem quassatam non confringet, et linum fumigans non extinguet, donec ejiciat ad victoriam judicium :"},{"number":21,"verse":"et in nomine ejus gentes sperabunt."},{"number":22,"verse":"Tunc oblatus est ei dæmonium habens, cæcus, et mutus, et curavit eum ita ut loqueretur, et videret."},{"number":23,"verse":"Et stupebant omnes turbæ, et dicebant : Numquid hic est filius David ?"},{"number":24,"verse":"Pharisæi autem audientes, dixerunt : Hic non ejicit dæmones nisi in Beelzebub principe dæmoniorum."},{"number":25,"verse":"Jesus autem sciens cogitationes eorum, dixit eis : Omne regnum divisum contra se desolabitur : et omnis civitas vel domus divisa contra se, non stabit."},{"number":26,"verse":"Et si Satanas Satanam ejicit, adversus se divisus est : quomodo ergo stabit regnum ejus ?"},{"number":27,"verse":"Et si ego in Beelzebub ejicio dæmones, filii vestri in quo ejiciunt ? ideo ipsi judices vestri erunt."},{"number":28,"verse":"Si autem ego in Spiritu Dei ejicio dæmones, igitur pervenit in vos regnum Dei."},{"number":29,"verse":"Aut quomodo potest quisquam intrare in domum fortis, et vasa ejus diripere, nisi prius alligaverit fortem ? et tunc domum illius diripiet."},{"number":30,"verse":"Qui non est mecum, contra me est ; et qui non congregat mecum, spargit."},{"number":31,"verse":"Ideo dico vobis : Omne peccatum et blasphemia remittetur hominibus, Spiritus autem blasphemia non remittetur."},{"number":32,"verse":"Et quicumque dixerit verbum contra Filium hominis, remittetur ei : qui autem dixerit contra Spiritum Sanctum, non remittetur ei, neque in hoc sæculo, neque in futuro."},{"number":33,"verse":"Aut facite arborem bonam, et fructum ejus bonum : aut facite arborem malam, et fructum ejus malum : siquidem ex fructu arbor agnoscitur."},{"number":34,"verse":"Progenies viperarum, quomodo potestis bona loqui, cum sitis mali ? ex abundantia enim cordis os loquitur."},{"number":35,"verse":"Bonus homo de bono thesauro profert bona : et malus homo de malo thesauro profert mala."},{"number":36,"verse":"Dico autem vobis quoniam omne verbum otiosum, quod locuti fuerint homines, reddent rationem de eo in die judicii."},{"number":37,"verse":"Ex verbis enim tuis justificaberis et ex verbis tuis condemnaberis."},{"number":38,"verse":"Tunc responderunt ei quidam de scribis et pharisæis, dicentes : Magister, volumus a te signum videre."},{"number":39,"verse":"Qui respondens ait illis : Generatio mala et adultera signum quærit : et signum non dabitur ei, nisi signum Jonæ prophetæ."},{"number":40,"verse":"Sicut enim fuit Jonas in ventre ceti tribus diebus, et tribus noctibus, sic erit Filius hominis in corde terræ tribus diebus et tribus noctibus."},{"number":41,"verse":"Viri Ninivitæ surgent in judicio cum generatione ista, et condemnabunt eam : quia pœnitentiam egerunt in prædicatione Jonæ, et ecce plus quam Jonas hic."},{"number":42,"verse":"Regina austri surget in judicio cum generatione ista, et condemnabit eam : quia venit a finibus terræ audire sapientiam Salomonis, et ecce plus quam Salomon hic."},{"number":43,"verse":"Cum autem immundus spiritus exierit ab homine, ambulat per loca arida, quærens requiem, et non invenit."},{"number":44,"verse":"Tunc dicit : Revertar in domum meam, unde exivi. Et veniens invenit eam vacantem, scopis mundatam, et ornatam."},{"number":45,"verse":"Tunc vadit, et assumit septem alios spiritus secum nequiores se, et intrantes habitant ibi : et fiunt novissima hominis illius pejora prioribus. Sic erit et generationi huic pessimæ."},{"number":46,"verse":"Adhuc eo loquente ad turbas, ecce mater ejus et fratres stabant foris, quærentes loqui ei."},{"number":47,"verse":"Dixit autem ei quidam : Ecce mater tua, et fratres tui foris stant quærentes te."},{"number":48,"verse":"At ipse respondens dicenti sibi, ait : Quæ est mater mea, et qui sunt fratres mei ?"},{"number":49,"verse":"Et extendens manum in discipulos suos, dixit : Ecce mater mea, et fratres mei."},{"number":50,"verse":"Quicumque enim fecerit voluntatem Patris mei, qui in cælis est, ipse meus frater, et soror, et mater est."}]}