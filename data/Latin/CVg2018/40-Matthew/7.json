{"bibleAbbr":"CVg2018","bookName":"Matthew","bookEnglishName":"Matthew","chapterNumber":7,"verses":[{"number":1,"verse":"Nolite judicare, ut non judicemini."},{"number":2,"verse":"In quo enim judicio judicaveritis, judicabimini : et in qua mensura mensi fueritis, remetietur vobis."},{"number":3,"verse":"Quid autem vides festucam in oculo fratris tui, et trabem in oculo tuo non vides ?"},{"number":4,"verse":"aut quomodo dicis fratri tuo : Sine ejiciam festucam de oculo tuo, et ecce trabs est in oculo tuo ?"},{"number":5,"verse":"Hypocrita, ejice primum trabem de oculo tuo, et tunc videbis ejicere festucam de oculo fratris tui."},{"number":6,"verse":"Nolite dare sanctum canibus : neque mittatis margaritas vestras ante porcos, ne forte conculcent eas pedibus suis, et conversi dirumpant vos."},{"number":7,"verse":"Petite, et dabitur vobis : quærite, et invenietis : pulsate, et aperietur vobis."},{"number":8,"verse":"Omnis enim qui petit, accipit : et qui quærit, invenit : et pulsanti aperietur."},{"number":9,"verse":"Aut quis est ex vobis homo, quem si petierit filius suus panem, numquid lapidem porriget ei ?"},{"number":10,"verse":"aut si piscem petierit, numquid serpentem porriget ei ?"},{"number":11,"verse":"Si ergo vos, cum sitis mali, nostis bona data dare filiis vestris : quanto magis Pater vester, qui in cælis est, dabit bona petentibus se ?"},{"number":12,"verse":"Omnia ergo quæcumque vultis ut faciant vobis homines, et vos facite illis. Hæc est enim lex, et prophetæ."},{"number":13,"verse":"Intrate per angustam portam : quia lata porta, et spatiosa via est, quæ ducit ad perditionem, et multi sunt qui intrant per eam."},{"number":14,"verse":"Quam angusta porta, et arcta via est, quæ ducit ad vitam : et pauci sunt qui inveniunt eam !"},{"number":15,"verse":"Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces :"},{"number":16,"verse":"a fructibus eorum cognoscetis eos. Numquid colligunt de spinis uvas, aut de tribulis ficus ?"},{"number":17,"verse":"Sic omnis arbor bona fructus bonos facit : mala autem arbor malos fructus facit."},{"number":18,"verse":"Non potest arbor bona malos fructus facere : neque arbor mala bonos fructus facere."},{"number":19,"verse":"Omnis arbor, quæ non facit fructum bonum, excidetur, et in ignem mittetur."},{"number":20,"verse":"Igitur ex fructibus eorum cognoscetis eos."},{"number":21,"verse":"Non omnis qui dicit mihi, Domine, Domine, intrabit in regnum cælorum : sed qui facit voluntatem Patris mei, qui in cælis est, ipse intrabit in regnum cælorum."},{"number":22,"verse":"Multi dicent mihi in illa die : Domine, Domine, nonne in nomine tuo prophetavimus, et in nomine tuo dæmonia ejecimus, et in nomine tuo virtutes multas fecimus ?"},{"number":23,"verse":"Et tunc confitebor illis : Quia numquam novi vos : discedite a me, qui operamini iniquitatem."},{"number":24,"verse":"Omnis ergo qui audit verba mea hæc, et facit ea, assimilabitur viro sapienti, qui ædificavit domum suam supra petram,"},{"number":25,"verse":"et descendit pluvia, et venerunt flumina, et flaverunt venti, et irruerunt in domum illam, et non cecidit : fundata enim erat super petram."},{"number":26,"verse":"Et omnis qui audit verba mea hæc, et non facit ea, similis erit viro stulto, qui ædificavit domum suam super arenam :"},{"number":27,"verse":"et descendit pluvia, et venerunt flumina, et flaverunt venti, et irruerunt in domum illam, et cecidit, et fuit ruina illius magna."},{"number":28,"verse":"Et factum est : cum consummasset Jesus verba hæc, admirabantur turbæ super doctrina ejus."},{"number":29,"verse":"Erat enim docens eos sicut potestatem habens, et non sicut scribæ eorum, et pharisæi."}]}