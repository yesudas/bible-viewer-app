{"bibleAbbr":"CVg2018","bookName":"Matthew","bookEnglishName":"Matthew","chapterNumber":21,"verses":[{"number":1,"verse":"Et cum appropinquassent Jerosolymis, et venissent Bethphage ad montem Oliveti : tunc Jesus misit duos discipulos,"},{"number":2,"verse":"dicens eis : Ite in castellum, quod contra vos est, et statim invenietis asinam alligatam, et pullum cum ea : solvite, et adducite mihi :"},{"number":3,"verse":"et si quis vobis aliquid dixerit, dicite quia Dominus his opus habet : et confestim dimittet eos."},{"number":4,"verse":"Hoc autem totum factum est, ut adimpleretur quod dictum est per prophetam dicentem :"},{"number":5,"verse":"Dicite filiæ Sion : Ecce rex tuus venit tibi mansuetus, sedens super asinam, et pullum filium subjugalis."},{"number":6,"verse":"Euntes autem discipuli fecerunt sicut præcepit illis Jesus."},{"number":7,"verse":"Et adduxerunt asinam, et pullum : et imposuerunt super eos vestimenta sua, et eum desuper sedere fecerunt."},{"number":8,"verse":"Plurima autem turba straverunt vestimenta sua in via : alii autem cædebant ramos de arboribus, et sternebant in via :"},{"number":9,"verse":"turbæ autem, quæ præcedebant, et quæ sequebantur, clamabant, dicentes : Hosanna filio David : benedictus, qui venit in nomine Domini : hosanna in altissimis."},{"number":10,"verse":"Et cum intrasset Jerosolymam, commota est universa civitas, dicens : Quis est hic ?"},{"number":11,"verse":"Populi autem dicebant : Hic est Jesus propheta a Nazareth Galilææ."},{"number":12,"verse":"Et intravit Jesus in templum Dei, et ejiciebat omnes vendentes et ementes in templo, et mensas numulariorum, et cathedras vendentium columbas evertit :"},{"number":13,"verse":"et dicit eis : Scriptum est : Domus mea domus orationis vocabitur : vos autem fecistis illam speluncam latronum."},{"number":14,"verse":"Et accesserunt ad eum cæci, et claudi in templo : et sanavit eos."},{"number":15,"verse":"Videntes autem principes sacerdotum et scribæ mirabilia quæ fecit, et pueros clamantes in templo, et dicentes : Hosanna filio David : indignati sunt,"},{"number":16,"verse":"et dixerunt ei : Audis quid isti dicunt ? Jesus autem dixit eis : Utique. Numquam legistis : Quia ex ore infantium et lactentium perfecisti laudem ?"},{"number":17,"verse":"Et relictis illis, abiit foras extra civitatem in Bethaniam : ibique mansit."},{"number":18,"verse":"Mane autem revertens in civitatem, esuriit."},{"number":19,"verse":"Et videns fici arborem unam secus viam, venit ad eam : et nihil invenit in ea nisi folia tantum, et ait illi : Numquam ex te fructus nascatur in sempiternum. Et arefacta est continuo ficulnea."},{"number":20,"verse":"Et videntes discipuli, mirati sunt, dicentes : Quomodo continuo aruit ?"},{"number":21,"verse":"Respondens autem Jesus, ait eis : Amen dico vobis, si habueritis fidem, et non hæsitaveritis, non solum de ficulnea facietis, sed et si monti huic dixeritis : Tolle, et jacta te in mare, fiet."},{"number":22,"verse":"Et omnia quæcumque petieritis in oratione credentes, accipietis."},{"number":23,"verse":"Et cum venisset in templum, accesserunt ad eum docentem principes sacerdotum, et seniores populi, dicentes : In qua potestate hæc facis ? et quis tibi dedit hanc potestatem ?"},{"number":24,"verse":"Respondens Jesus dixit eis : Interrogabo vos et ego unum sermonem : quem si dixeritis mihi, et ego vobis dicam in qua potestate hæc facio."},{"number":25,"verse":"Baptismus Joannis unde erat ? e cælo, an ex hominibus ? At illi cogitabant inter se, dicentes :"},{"number":26,"verse":"Si dixerimus, e cælo, dicet nobis : Quare ergo non credidistis illi ? Si autem dixerimus, ex hominibus, timemus turbam : omnes enim habebant Joannem sicut prophetam."},{"number":27,"verse":"Et respondentes Jesu, dixerunt : Nescimus. Ait illis et ipse : Nec ego dico vobis in qua potestate hæc facio."},{"number":28,"verse":"Quid autem vobis videtur ? Homo quidam habebat duos filios, et accedens ad primum, dixit : Fili, vade hodie, operare in vinea mea."},{"number":29,"verse":"Ille autem respondens, ait : Nolo. Postea autem, pœnitentia motus, abiit."},{"number":30,"verse":"Accedens autem ad alterum, dixit similiter. At ille respondens, ait : Eo, domine, et non ivit :"},{"number":31,"verse":"quis ex duobus fecit voluntatem patris ? Dicunt ei : Primus. Dicit illis Jesus : Amen dico vobis, quia publicani et meretrices præcedent vos in regnum Dei."},{"number":32,"verse":"Venit enim ad vos Joannes in via justitiæ, et non credidistis ei : publicani autem et meretrices crediderunt ei : vos autem videntes nec pœnitentiam habuistis postea, ut crederetis ei."},{"number":33,"verse":"Aliam parabolam audite : Homo erat paterfamilias, qui plantavit vineam, et sepem circumdedit ei, et fodit in ea torcular, et ædificavit turrim, et locavit eam agricolis, et peregre profectus est."},{"number":34,"verse":"Cum autem tempus fructuum appropinquasset, misit servos suos ad agricolas, ut acciperent fructus ejus."},{"number":35,"verse":"Et agricolæ, apprehensis servis ejus, alium ceciderunt, alium occiderunt, alium vero lapidaverunt."},{"number":36,"verse":"Iterum misit alios servos plures prioribus, et fecerunt illis similiter."},{"number":37,"verse":"Novissime autem misit ad eos filium suum, dicens : Verebuntur filium meum."},{"number":38,"verse":"Agricolæ autem videntes filium dixerunt intra se : Hic est hæres, venite, occidamus eum, et habebimus hæreditatem ejus."},{"number":39,"verse":"Et apprehensum eum ejecerunt extra vineam, et occiderunt."},{"number":40,"verse":"Cum ergo venerit dominus vineæ, quid faciet agricolis illis ?"},{"number":41,"verse":"Aiunt illi : Malos male perdet : et vineam suam locabit aliis agricolis, qui reddant ei fructum temporibus suis."},{"number":42,"verse":"Dicit illis Jesus : Numquam legistis in Scripturis : Lapidem quem reprobaverunt ædificantes, hic factus est in caput anguli : a Domino factum est istud, et est mirabile in oculis nostris ?"},{"number":43,"verse":"Ideo dico vobis, quia auferetur a vobis regnum Dei, et dabitur genti facienti fructus ejus."},{"number":44,"verse":"Et qui ceciderit super lapidem istum, confringetur : super quem vero ceciderit, conteret eum."},{"number":45,"verse":"Et cum audissent principes sacerdotum et pharisæi parabolas ejus, cognoverunt quod de ipsis diceret."},{"number":46,"verse":"Et quærentes eum tenere, timuerunt turbas : quoniam sicut prophetam eum habebant."}]}