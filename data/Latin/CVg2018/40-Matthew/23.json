{"bibleAbbr":"CVg2018","bookName":"Matthew","bookEnglishName":"Matthew","chapterNumber":23,"verses":[{"number":1,"verse":"Tunc Jesus locutus est ad turbas, et ad discipulos suos,"},{"number":2,"verse":"dicens : Super cathedram Moysi sederunt scribæ et pharisæi."},{"number":3,"verse":"Omnia ergo quæcumque dixerint vobis, servate, et facite : secundum opera vero eorum nolite facere : dicunt enim, et non faciunt."},{"number":4,"verse":"Alligant enim onera gravia, et importabilia, et imponunt in humeros hominum : digito autem suo nolunt ea movere."},{"number":5,"verse":"Omnia vero opera sua faciunt ut videantur ab hominibus : dilatant enim phylacteria sua, et magnificant fimbrias."},{"number":6,"verse":"Amant autem primos recubitus in cœnis, et primas cathedras in synagogis,"},{"number":7,"verse":"et salutationes in foro, et vocari ab hominibus Rabbi."},{"number":8,"verse":"Vos autem nolite vocari Rabbi : unus est enim magister vester, omnes autem vos fratres estis."},{"number":9,"verse":"Et patrem nolite vocare vobis super terram : unus est enim pater vester qui in cælis est."},{"number":10,"verse":"Nec vocemini magistri : quia magister vester unus est, Christus."},{"number":11,"verse":"Qui major est vestrum, erit minister vester."},{"number":12,"verse":"Qui autem se exaltaverit, humiliabitur : et qui se humiliaverit, exaltabitur."},{"number":13,"verse":"Væ autem vobis scribæ et pharisæi hypocritæ, quia clauditis regnum cælorum ante homines ! vos enim non intratis, nec introëuntes sinitis intrare."},{"number":14,"verse":"Væ vobis scribæ et pharisæi hypocritæ, quia comeditis domos viduarum, orationes longas orantes ! propter hoc amplius accipietis judicium."},{"number":15,"verse":"Væ vobis scribæ et pharisæi hypocritæ, quia circuitis mare, et aridam, ut faciatis unum proselytum, et cum fuerit factus, facitis eum filium gehennæ duplo quam vos."},{"number":16,"verse":"Væ vobis duces cæci, qui dicitis : Quicumque juraverit per templum, nihil est : qui autem juraverit in auro templi, debet."},{"number":17,"verse":"Stulti et cæci : quid enim majus est ? aurum, an templum, quod sanctificat aurum ?"},{"number":18,"verse":"Et quicumque juraverit in altari, nihil est : quicumque autem juraverit in dono, quod est super illud, debet."},{"number":19,"verse":"Cæci : quid enim majus est, donum, an altare, quod sanctificat donum ?"},{"number":20,"verse":"Qui ergo jurat in altari, jurat in eo, et in omnibus quæ super illud sunt."},{"number":21,"verse":"Et quicumque juraverit in templo, jurat in illo, et in eo qui habitat in ipso :"},{"number":22,"verse":"et qui jurat in cælo, jurat in throno Dei, et in eo qui sedet super eum."},{"number":23,"verse":"Væ vobis scribæ et pharisæi hypocritæ, qui decimatis mentham, et anethum, et cyminum, et reliquistis quæ graviora sunt legis, judicium, et misericordiam, et fidem ! hæc oportuit facere, et illa non omittere."},{"number":24,"verse":"Duces cæci, excolantes culicem, camelum autem glutientes."},{"number":25,"verse":"Væ vobis scribæ et pharisæi hypocritæ, quia mundatis quod deforis est calicis et paropsidis ; intus autem pleni estis rapina et immunditia !"},{"number":26,"verse":"Pharisæe cæce, munda prius quod intus est calicis, et paropsidis, ut fiat id, quod deforis est, mundum."},{"number":27,"verse":"Væ vobis scribæ et pharisæi hypocritæ, quia similes estis sepulchris dealbatis, quæ a foris parent hominibus speciosa, intus vero pleni sunt ossibus mortuorum, et omni spurcitia !"},{"number":28,"verse":"Sic et vos a foris quidem paretis hominibus justi : intus autem pleni estis hypocrisi et iniquitate."},{"number":29,"verse":"Væ vobis scribæ et pharisæi hypocritæ, qui ædificatis sepulchra prophetarum, et ornatis monumenta justorum,"},{"number":30,"verse":"et dicitis : Si fuissemus in diebus patrum nostrorum, non essemus socii eorum in sanguine prophetarum !"},{"number":31,"verse":"itaque testimonio estis vobismetipsis, quia filii estis eorum, qui prophetas occiderunt."},{"number":32,"verse":"Et vos implete mensuram patrum vestrorum."},{"number":33,"verse":"Serpentes, genimina viperarum, quomodo fugietis a judicio gehennæ ?"},{"number":34,"verse":"Ideo ecce ego mitto ad vos prophetas, et sapientes, et scribas, et ex illis occidetis, et crucifigetis, et ex eis flagellabitis in synagogis vestris, et persequemini de civitate in civitatem :"},{"number":35,"verse":"ut veniat super vos omnis sanguis justus, qui effusus est super terram, a sanguine Abel justi usque ad sanguinem Zachariæ, filii Barachiæ, quem occidistis inter templum et altare."},{"number":36,"verse":"Amen dico vobis, venient hæc omnia super generationem istam."},{"number":37,"verse":"Jerusalem, Jerusalem, quæ occidis prophetas, et lapidas eos, qui ad te missi sunt, quoties volui congregare filios tuos, quemadmodum gallina congregat pullos suos sub alas, et noluisti ?"},{"number":38,"verse":"Ecce relinquetur vobis domus vestra deserta."},{"number":39,"verse":"Dico enim vobis, non me videbitis amodo, donec dicatis : Benedictus, qui venit in nomine Domini."}]}