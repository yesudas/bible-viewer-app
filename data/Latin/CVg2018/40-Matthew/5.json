{"bibleAbbr":"CVg2018","bookName":"Matthew","bookEnglishName":"Matthew","chapterNumber":5,"verses":[{"number":1,"verse":"Videns autem Jesus turbas, ascendit in montem, et cum sedisset, accesserunt ad eum discipuli ejus,"},{"number":2,"verse":"et aperiens os suum docebat eos dicens :"},{"number":3,"verse":"Beati pauperes spiritu : quoniam ipsorum est regnum cælorum."},{"number":4,"verse":"Beati mites : quoniam ipsi possidebunt terram."},{"number":5,"verse":"Beati qui lugent : quoniam ipsi consolabuntur."},{"number":6,"verse":"Beati qui esuriunt et sitiunt justitiam : quoniam ipsi saturabuntur."},{"number":7,"verse":"Beati misericordes : quoniam ipsi misericordiam consequentur."},{"number":8,"verse":"Beati mundo corde : quoniam ipsi Deum videbunt."},{"number":9,"verse":"Beati pacifici : quoniam filii Dei vocabuntur."},{"number":10,"verse":"Beati qui persecutionem patiuntur propter justitiam : quoniam ipsorum est regnum cælorum."},{"number":11,"verse":"Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me :"},{"number":12,"verse":"gaudete, et exsultate, quoniam merces vestra copiosa est in cælis. Sic enim persecuti sunt prophetas, qui fuerunt ante vos."},{"number":13,"verse":"Vos estis sal terræ. Quod si sal evanuerit, in quo salietur ? ad nihilum valet ultra, nisi ut mittatur foras, et conculcetur ab hominibus."},{"number":14,"verse":"Vos estis lux mundi. Non potest civitas abscondi supra montem posita,"},{"number":15,"verse":"neque accendunt lucernam, et ponunt eam sub modio, sed super candelabrum, ut luceat omnibus qui in domo sunt."},{"number":16,"verse":"Sic luceat lux vestra coram hominibus : ut videant opera vestra bona, et glorificent Patrem vestrum, qui in cælis est."},{"number":17,"verse":"Nolite putare quoniam veni solvere legem aut prophetas : non veni solvere, sed adimplere."},{"number":18,"verse":"Amen quippe dico vobis, donec transeat cælum et terra, jota unum aut unus apex non præteribit a lege, donec omnia fiant."},{"number":19,"verse":"Qui ergo solverit unum de mandatis istis minimis, et docuerit sic homines, minimus vocabitur in regno cælorum : qui autem fecerit et docuerit, hic magnus vocabitur in regno cælorum."},{"number":20,"verse":"Dico enim vobis, quia nisi abundaverit justitia vestra plus quam scribarum et pharisæorum, non intrabitis in regnum cælorum."},{"number":21,"verse":"Audistis quia dictum est antiquis : Non occides : qui autem occiderit, reus erit judicio."},{"number":22,"verse":"Ego autem dico vobis : quia omnis qui irascitur fratri suo, reus erit judicio. Qui autem dixerit fratri suo, raca : reus erit concilio. Qui autem dixerit, fatue : reus erit gehennæ ignis."},{"number":23,"verse":"Si ergo offers munus tuum ad altare, et ibi recordatus fueris quia frater tuus habet aliquid adversum te :"},{"number":24,"verse":"relinque ibi munus tuum ante altare, et vade prius reconciliari fratri tuo : et tunc veniens offeres munus tuum."},{"number":25,"verse":"Esto consentiens adversario tuo cito dum es in via cum eo : ne forte tradat te adversarius judici, et judex tradat te ministro : et in carcerem mittaris."},{"number":26,"verse":"Amen dico tibi, non exies inde, donec reddas novissimum quadrantem."},{"number":27,"verse":"Audistis quia dictum est antiquis : Non mœchaberis."},{"number":28,"verse":"Ego autem dico vobis : quia omnis qui viderit mulierem ad concupiscendum eam, jam mœchatus est eam in corde suo."},{"number":29,"verse":"Quod si oculus tuus dexter scandalizat te, erue eum, et projice abs te : expedit enim tibi ut pereat unum membrorum tuorum, quam totum corpus tuum mittatur in gehennam."},{"number":30,"verse":"Et si dextra manus tua scandalizat te, abscide eam, et projice abs te : expedit enim tibi ut pereat unum membrorum tuorum, quam totum corpus tuum eat in gehennam."},{"number":31,"verse":"Dictum est autem : Quicumque dimiserit uxorem suam, det ei libellum repudii."},{"number":32,"verse":"Ego autem dico vobis : quia omnis qui dimiserit uxorem suam, excepta fornicationis causa, facit eam mœchari : et qui dimissam duxerit, adulterat."},{"number":33,"verse":"Iterum audistis quia dictum est antiquis : Non perjurabis : reddes autem Domino juramenta tua."},{"number":34,"verse":"Ego autem dico vobis, non jurare omnino, neque per cælum, quia thronus Dei est :"},{"number":35,"verse":"neque per terram, quia scabellum est pedum ejus : neque per Jerosolymam, quia civitas est magni regis :"},{"number":36,"verse":"neque per caput tuum juraveris, quia non potes unum capillum album facere, aut nigrum."},{"number":37,"verse":"Sit autem sermo vester, est, est : non, non : quod autem his abundantius est, a malo est."},{"number":38,"verse":"Audistis quia dictum est : Oculum pro oculo, et dentem pro dente."},{"number":39,"verse":"Ego autem dico vobis, non resistere malo : sed si quis te percusserit in dexteram maxillam tuam, præbe illi et alteram :"},{"number":40,"verse":"et ei, qui vult tecum judicio contendere, et tunicam tuam tollere, dimitte ei et pallium :"},{"number":41,"verse":"et quicumque te angariaverit mille passus, vade cum illo et alia duo."},{"number":42,"verse":"Qui petit a te, da ei : et volenti mutuari a te, ne avertaris."},{"number":43,"verse":"Audistis quia dictum est : Diliges proximum tuum, et odio habebis inimicum tuum."},{"number":44,"verse":"Ego autem dico vobis : diligite inimicos vestros, benefacite his qui oderunt vos, et orate pro persequentibus et calumniantibus vos :"},{"number":45,"verse":"ut sitis filii Patris vestri, qui in cælis est : qui solem suum oriri facit super bonos et malos : et pluit super justos et injustos."},{"number":46,"verse":"Si enim diligitis eos qui vos diligunt, quam mercedem habebitis ? nonne et publicani hoc faciunt ?"},{"number":47,"verse":"Et si salutaveritis fratres vestros tantum, quid amplius facitis ? nonne et ethnici hoc faciunt ?"},{"number":48,"verse":"Estote ergo vos perfecti, sicut et Pater vester cælestis perfectus est."}]}