{"bibleAbbr":"CVg2018","bookName":"Matthew","bookEnglishName":"Matthew","chapterNumber":9,"verses":[{"number":1,"verse":"Et ascendens in naviculam, transfretavit, et venit in civitatem suam."},{"number":2,"verse":"Et ecce offerebant ei paralyticum jacentem in lecto. Et videns Jesus fidem illorum, dixit paralytico : Confide fili, remittuntur tibi peccata tua."},{"number":3,"verse":"Et ecce quidam de scribis dixerunt intra se : Hic blasphemat."},{"number":4,"verse":"Et cum vidisset Jesus cogitationes eorum, dixit : Ut quid cogitatis mala in cordibus vestris ?"},{"number":5,"verse":"Quid est facilius dicere : Dimittuntur tibi peccata tua : an dicere : Surge, et ambula ?"},{"number":6,"verse":"Ut autem sciatis, quia Filius hominis habet potestatem in terra dimittendi peccata, tunc ait paralytico : Surge, tolle lectum tuum, et vade in domum tuam."},{"number":7,"verse":"Et surrexit, et abiit in domum suam."},{"number":8,"verse":"Videntes autem turbæ timuerunt, et glorificaverunt Deum, qui dedit potestatem talem hominibus."},{"number":9,"verse":"Et, cum transiret inde Jesus, vidit hominem sedentem in telonio, Matthæum nomine. Et ait illi : Sequere me. Et surgens, secutus est eum."},{"number":10,"verse":"Et factum est, discumbente eo in domo, ecce multi publicani et peccatores venientes, discumbebant cum Jesu, et discipulis ejus."},{"number":11,"verse":"Et videntes pharisæi, dicebant discipulis ejus : Quare cum publicanis et peccatoribus manducat magister vester ?"},{"number":12,"verse":"At Jesus audiens, ait : Non est opus valentibus medicus, sed male habentibus."},{"number":13,"verse":"Euntes autem discite quid est : Misericordiam volo, et non sacrificium. Non enim veni vocare justos, sed peccatores."},{"number":14,"verse":"Tunc accesserunt ad eum discipuli Joannis, dicentes : Quare nos, et pharisæi, jejunamus frequenter : discipuli autem tui non jejunant ?"},{"number":15,"verse":"Et ait illis Jesus : Numquid possunt filii sponsi lugere, quamdiu cum illis est sponsus ? Venient autem dies cum auferetur ab eis sponsus : et tunc jejunabunt."},{"number":16,"verse":"Nemo autem immittit commissuram panni rudis in vestimentum vetus : tollit enim plenitudinem ejus a vestimento, et pejor scissura fit."},{"number":17,"verse":"Neque mittunt vinum novum in utres veteres : alioquin rumpuntur utres, et vinum effunditur, et utres pereunt. Sed vinum novum in utres novos mittunt : et ambo conservantur."},{"number":18,"verse":"Hæc illo loquente ad eos, ecce princeps unus accessit, et adorabat eum, dicens : Domine, filia mea modo defuncta est : sed veni, impone manum tuam super eam, et vivet."},{"number":19,"verse":"Et surgens Jesus, sequebatur eum, et discipuli ejus."},{"number":20,"verse":"Et ecce mulier, quæ sanguinis fluxum patiebatur duodecim annis, accessit retro, et tetigit fimbriam vestimenti ejus."},{"number":21,"verse":"Dicebat enim intra se : Si tetigero tantum vestimentum ejus, salva ero."},{"number":22,"verse":"At Jesus conversus, et videns eam, dixit : Confide, filia, fides tua te salvam fecit. Et salva facta est mulier ex illa hora."},{"number":23,"verse":"Et cum venisset Jesus in domum principis, et vidisset tibicines et turbam tumultuantem, dicebat :"},{"number":24,"verse":"Recedite : non est enim mortua puella, sed dormit. Et deridebant eum."},{"number":25,"verse":"Et cum ejecta esset turba, intravit : et tenuit manum ejus, et surrexit puella."},{"number":26,"verse":"Et exiit fama hæc in universam terram illam."},{"number":27,"verse":"Et transeunte inde Jesu, secuti sunt eum duo cæci, clamantes, et dicentes : Miserere nostri, fili David."},{"number":28,"verse":"Cum autem venisset domum, accesserunt ad eum cæci. Et dicit eis Jesus : Creditis quia hoc possum facere vobis ? Dicunt ei : Utique, Domine."},{"number":29,"verse":"Tunc tetigit oculos eorum, dicens : Secundum fidem vestram, fiat vobis."},{"number":30,"verse":"Et aperti sunt oculi eorum : et comminatus est illis Jesus, dicens : Videte ne quis sciat."},{"number":31,"verse":"Illi autem exeuntes, diffamaverunt eum in tota terra illa."},{"number":32,"verse":"Egressis autem illis, ecce obtulerunt ei hominem mutum, dæmonium habentem."},{"number":33,"verse":"Et ejecto dæmonio, locutus est mutus, et miratæ sunt turbæ, dicentes : Numquam apparuit sic in Israël."},{"number":34,"verse":"Pharisæi autem dicebant : In principe dæmoniorum ejicit dæmones."},{"number":35,"verse":"Et circuibat Jesus omnes civitates, et castella, docens in synagogis eorum, et prædicans Evangelium regni, et curans omnem languorem, et omnem infirmitatem."},{"number":36,"verse":"Videns autem turbas, misertus est eis : quia erant vexati, et jacentes sicut oves non habentes pastorem."},{"number":37,"verse":"Tunc dicit discipulis suis : Messis quidem multa, operarii autem pauci."},{"number":38,"verse":"Rogate ergo Dominum messis, ut mittat operarios in messem suam."}]}