{"bibleAbbr":"CVg2018","bookName":"Matthew","bookEnglishName":"Matthew","chapterNumber":17,"verses":[{"number":1,"verse":"Et post dies sex assumit Jesus Petrum, et Jacobum, et Joannem fratrem ejus, et ducit illos in montem excelsum seorsum :"},{"number":2,"verse":"et transfiguratus est ante eos. Et resplenduit facies ejus sicut sol : vestimenta autem ejus facta sunt alba sicut nix."},{"number":3,"verse":"Et ecce apparuerunt illis Moyses et Elias cum eo loquentes."},{"number":4,"verse":"Respondens autem Petrus, dixit ad Jesum : Domine, bonum est nos hic esse : si vis, faciamus tria tabernacula, tibi unum, Moysi unum, et Eliæ unum."},{"number":5,"verse":"Adhuc eo loquente, ecce nubes lucida obumbravit eos. Et ecce vox de nube, dicens : Hic est Filius meus dilectus, in quo mihi bene complacui : ipsum audite."},{"number":6,"verse":"Et audientes discipuli ceciderunt in faciem suam, et timuerunt valde."},{"number":7,"verse":"Et accessit Jesus, et tetigit eos : dixitque eis : Surgite, et nolite timere."},{"number":8,"verse":"Levantes autem oculos suos, neminem viderunt, nisi solum Jesum."},{"number":9,"verse":"Et descendentibus illis de monte, præcepit eis Jesus, dicens : Nemini dixeritis visionem, donec Filius hominis a mortuis resurgat."},{"number":10,"verse":"Et interrogaverunt eum discipuli, dicentes : Quid ergo scribæ dicunt, quod Eliam oporteat primum venire ?"},{"number":11,"verse":"At ille respondens, ait eis : Elias quidem venturus est, et restituet omnia."},{"number":12,"verse":"Dico autem vobis, quia Elias jam venit, et non cognoverunt eum, sed fecerunt in eo quæcumque voluerunt. Sic et Filius hominis passurus est ab eis."},{"number":13,"verse":"Tunc intellexerunt discipuli, quia de Joanne Baptista dixisset eis."},{"number":14,"verse":"Et cum venisset ad turbam, accessit ad eum homo genibus provolutus ante eum, dicens : Domine, miserere filio meo, quia lunaticus est, et male patitur : nam sæpe cadit in ignem, et crebro in aquam."},{"number":15,"verse":"Et obtuli eum discipulis tuis, et non potuerunt curare eum."},{"number":16,"verse":"Respondens autem Jesus, ait : O generatio incredula, et perversa, quousque ero vobiscum ? usquequo patiar vos ? Afferte huc illum ad me."},{"number":17,"verse":"Et increpavit illum Jesus, et exiit ab eo dæmonium, et curatus est puer ex illa hora."},{"number":18,"verse":"Tunc accesserunt discipuli ad Jesum secreto, et dixerunt : Quare nos non potuimus ejicere illum ?"},{"number":19,"verse":"Dixit illis Jesus : Propter incredulitatem vestram. Amen quippe dico vobis, si habueritis fidem sicut granum sinapis, dicetis monti huic : Transi hinc illuc, et transibit, et nihil impossibile erit vobis."},{"number":20,"verse":"Hoc autem genus non ejicitur nisi per orationem et jejunium."},{"number":21,"verse":"Conversantibus autem eis in Galilæa, dixit illis Jesus : Filius hominis tradendus est in manus hominum :"},{"number":22,"verse":"et occident eum, et tertia die resurget. Et contristati sunt vehementer."},{"number":23,"verse":"Et cum venissent Capharnaum, accesserunt qui didrachma accipiebant ad Petrum, et dixerunt ei : Magister vester non solvit didrachma ?"},{"number":24,"verse":"Ait : Etiam. Et cum intrasset in domum, prævenit eum Jesus, dicens : Quid tibi videtur Simon ? reges terræ a quibus accipiunt tributum vel censum ? a filiis suis, an ab alienis ?"},{"number":25,"verse":"Et ille dixit : Ab alienis. Dixit illi Jesus : Ergo liberi sunt filii."},{"number":26,"verse":"Ut autem non scandalizemus eos, vade ad mare, et mitte hamum : et eum piscem, qui primus ascenderit, tolle : et aperto ore ejus, invenies staterem : illum sumens, da eis pro me et te."}]}