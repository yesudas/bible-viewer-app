{"bibleAbbr":"CVg2018","bookName":"Matthew","bookEnglishName":"Matthew","chapterNumber":2,"verses":[{"number":1,"verse":"Cum ergo natus esset Jesus in Bethlehem Juda in diebus Herodis regis, ecce magi ab oriente venerunt Jerosolymam,"},{"number":2,"verse":"dicentes : Ubi est qui natus est rex Judæorum ? vidimus enim stellam ejus in oriente, et venimus adorare eum."},{"number":3,"verse":"Audiens autem Herodes rex, turbatus est, et omnis Jerosolyma cum illo."},{"number":4,"verse":"Et congregans omnes principes sacerdotum, et scribas populi, sciscitabatur ab eis ubi Christus nasceretur."},{"number":5,"verse":"At illi dixerunt : In Bethlehem Judæ : sic enim scriptum est per prophetam :"},{"number":6,"verse":"Et tu Bethlehem terra Juda, nequaquam minima es in principibus Juda : ex te enim exiet dux, qui regat populum meum Israël."},{"number":7,"verse":"Tunc Herodes clam vocatis magis diligenter didicit ab eis tempus stellæ, quæ apparuit eis :"},{"number":8,"verse":"et mittens illos in Bethlehem, dixit : Ite, et interrogate diligenter de puero : et cum inveneritis, renuntiate mihi, ut et ego veniens adorem eum."},{"number":9,"verse":"Qui cum audissent regem, abierunt, et ecce stella, quam viderant in oriente, antecedebat eos, usque dum veniens staret supra, ubi erat puer."},{"number":10,"verse":"Videntes autem stellam gavisi sunt gaudio magno valde."},{"number":11,"verse":"Et intrantes domum, invenerunt puerum cum Maria matre ejus, et procidentes adoraverunt eum : et apertis thesauris suis obtulerunt ei munera, aurum, thus, et myrrham."},{"number":12,"verse":"Et responso accepto in somnis ne redirent ad Herodem, per aliam viam reversi sunt in regionem suam."},{"number":13,"verse":"Qui cum recessissent, ecce angelus Domini apparuit in somnis Joseph, dicens : Surge, et accipe puerum, et matrem ejus, et fuge in Ægyptum, et esto ibi usque dum dicam tibi. Futurum est enim ut Herodes quærat puerum ad perdendum eum."},{"number":14,"verse":"Qui consurgens accepit puerum et matrem ejus nocte, et secessit in Ægyptum :"},{"number":15,"verse":"et erat ibi usque ad obitum Herodis : ut adimpleretur quod dictum est a Domino per prophetam dicentem : Ex Ægypto vocavi filium meum."},{"number":16,"verse":"Tunc Herodes videns quoniam illusus esset a magis, iratus est valde, et mittens occidit omnes pueros, qui erant in Bethlehem, et in omnibus finibus ejus, a bimatu et infra secundum tempus, quod exquisierat a magis."},{"number":17,"verse":"Tunc adimpletum est quod dictum est per Jeremiam prophetam dicentem :"},{"number":18,"verse":"Vox in Rama audita est ploratus, et ululatus multus : Rachel plorans filios suos, et noluit consolari, quia non sunt."},{"number":19,"verse":"Defuncto autem Herode, ecce angelus Domini apparuit in somnis Joseph in Ægypto,"},{"number":20,"verse":"dicens : Surge, et accipe puerum, et matrem ejus, et vade in terram Israël : defuncti sunt enim qui quærebant animam pueri."},{"number":21,"verse":"Qui consurgens, accepit puerum, et matrem ejus, et venit in terram Israël."},{"number":22,"verse":"Audiens autem quod Archelaus regnaret in Judæa pro Herode patre suo, timuit illo ire : et admonitus in somnis, secessit in partes Galilææ."},{"number":23,"verse":"Et veniens habitavit in civitate quæ vocatur Nazareth : ut adimpleretur quod dictum est per prophetas : Quoniam Nazaræus vocabitur."}]}