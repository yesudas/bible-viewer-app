{"bibleAbbr":"CVg2018","bookName":"Matthew","bookEnglishName":"Matthew","chapterNumber":25,"verses":[{"number":1,"verse":"Tunc simile erit regnum cælorum decem virginibus : quæ accipientes lampades suas exierunt obviam sponso et sponsæ."},{"number":2,"verse":"Quinque autem ex eis erant fatuæ, et quinque prudentes :"},{"number":3,"verse":"sed quinque fatuæ, acceptis lampadibus, non sumpserunt oleum secum :"},{"number":4,"verse":"prudentes vero acceperunt oleum in vasis suis cum lampadibus."},{"number":5,"verse":"Moram autem faciente sponso, dormitaverunt omnes et dormierunt."},{"number":6,"verse":"Media autem nocte clamor factus est : Ecce sponsus venit, exite obviam ei."},{"number":7,"verse":"Tunc surrexerunt omnes virgines illæ, et ornaverunt lampades suas."},{"number":8,"verse":"Fatuæ autem sapientibus dixerunt : Date nobis de oleo vestro, quia lampades nostræ extinguuntur."},{"number":9,"verse":"Responderunt prudentes, dicentes : Ne forte non sufficiat nobis, et vobis, ite potius ad vendentes, et emite vobis."},{"number":10,"verse":"Dum autem irent emere, venit sponsus : et quæ paratæ erant, intraverunt cum eo ad nuptias, et clausa est janua."},{"number":11,"verse":"Novissime vero veniunt et reliquæ virgines, dicentes : Domine, domine, aperi nobis."},{"number":12,"verse":"At ille respondens, ait : Amen dico vobis, nescio vos."},{"number":13,"verse":"Vigilate itaque, quia nescitis diem, neque horam."},{"number":14,"verse":"Sicut enim homo peregre proficiscens, vocavit servos suos, et tradidit illis bona sua."},{"number":15,"verse":"Et uni dedit quinque talenta, alii autem duo, alii vero unum, unicuique secundum propriam virtutem : et profectus est statim."},{"number":16,"verse":"Abiit autem qui quinque talenta acceperat, et operatus est in eis, et lucratus est alia quinque."},{"number":17,"verse":"Similiter et qui duo acceperat, lucratus est alia duo."},{"number":18,"verse":"Qui autem unum acceperat, abiens fodit in terram, et abscondit pecuniam domini sui."},{"number":19,"verse":"Post multum vero temporis venit dominus servorum illorum, et posuit rationem cum eis."},{"number":20,"verse":"Et accedens qui quinque talenta acceperat, obtulit alia quinque talenta, dicens : Domine, quinque talenta tradidisti mihi, ecce alia quinque superlucratus sum."},{"number":21,"verse":"Ait illi dominus ejus : Euge serve bone, et fidelis : quia super pauca fuisti fidelis, super multa te constituam ; intra in gaudium domini tui."},{"number":22,"verse":"Accessit autem et qui duo talenta acceperat, et ait : Domine, duo talenta tradidisti mihi, ecce alia duo lucratus sum."},{"number":23,"verse":"Ait illi dominus ejus : Euge serve bone, et fidelis : quia super pauca fuisti fidelis, super multa te constituam ; intra in gaudium domini tui."},{"number":24,"verse":"Accedens autem et qui unum talentum acceperat, ait : Domine, scio quia homo durus es ; metis ubi non seminasti, et congregas ubi non sparsisti :"},{"number":25,"verse":"et timens abii, et abscondi talentum tuum in terra : ecce habes quod tuum est."},{"number":26,"verse":"Respondens autem dominus ejus, dixit ei : Serve male, et piger, sciebas quia meto ubi non semino, et congrego ubi non sparsi :"},{"number":27,"verse":"oportuit ergo te committere pecuniam meam numulariis, et veniens ego recepissem utique quod meum est cum usura."},{"number":28,"verse":"Tollite itaque ab eo talentum, et date ei qui habet decem talenta :"},{"number":29,"verse":"omni enim habenti dabitur, et abundabit : ei autem qui non habet, et quod videtur habere, auferetur ab eo."},{"number":30,"verse":"Et inutilem servum ejicite in tenebras exteriores : illic erit fletus, et stridor dentium."},{"number":31,"verse":"Cum autem venerit Filius hominis in majestate sua, et omnes angeli cum eo, tunc sedebit super sedem majestatis suæ :"},{"number":32,"verse":"et congregabuntur ante eum omnes gentes, et separabit eos ab invicem, sicut pastor segregat oves ab hædis :"},{"number":33,"verse":"et statuet oves quidem a dextris suis, hædos autem a sinistris."},{"number":34,"verse":"Tunc dicet rex his qui a dextris ejus erunt : Venite benedicti Patris mei, possidete paratum vobis regnum a constitutione mundi :"},{"number":35,"verse":"esurivi enim, et dedistis mihi manducare : sitivi, et dedistis mihi bibere : hospes eram, et collegistis me :"},{"number":36,"verse":"nudus, et cooperuistis me : infirmus, et visitastis me : in carcere eram, et venistis ad me."},{"number":37,"verse":"Tunc respondebunt ei justi, dicentes : Domine, quando te vidimus esurientem, et pavimus te : sitientem, et dedimus tibi potum ?"},{"number":38,"verse":"quando autem te vidimus hospitem, et collegimus te : aut nudum, et cooperuimus te ?"},{"number":39,"verse":"aut quando te vidimus infirmum, aut in carcere, et venimus ad te ?"},{"number":40,"verse":"Et respondens rex, dicet illis : Amen dico vobis, quamdiu fecistis uni ex his fratribus meis minimis, mihi fecistis."},{"number":41,"verse":"Tunc dicet et his qui a sinistris erunt : Discedite a me maledicti in ignem æternum, qui paratus est diabolo, et angelis ejus :"},{"number":42,"verse":"esurivi enim, et non dedistis mihi manducare : sitivi, et non dedistis mihi potum :"},{"number":43,"verse":"hospes eram, et non collegistis me : nudus, et non cooperuistis me : infirmus, et in carcere, et non visitastis me."},{"number":44,"verse":"Tunc respondebunt ei et ipsi, dicentes : Domine, quando te vidimus esurientem, aut sitientem, aut hospitem, aut nudum, aut infirmum, aut in carcere, et non ministravimus tibi ?"},{"number":45,"verse":"Tunc respondebit illis, dicens : Amen dico vobis : Quamdiu non fecistis uni de minoribus his, nec mihi fecistis."},{"number":46,"verse":"Et ibunt hi in supplicium æternum : justi autem in vitam æternam."}]}