{"bibleAbbr":"CVg2018","bookName":"Matthew","bookEnglishName":"Matthew","chapterNumber":4,"verses":[{"number":1,"verse":"Tunc Jesus ductus est in desertum a Spiritu, ut tentaretur a diabolo."},{"number":2,"verse":"Et cum jejunasset quadraginta diebus, et quadraginta noctibus, postea esuriit."},{"number":3,"verse":"Et accedens tentator dixit ei : Si Filius Dei es, dic ut lapides isti panes fiant."},{"number":4,"verse":"Qui respondens dixit : Scriptum est : Non in solo pane vivit homo, sed in omni verbo, quod procedit de ore Dei."},{"number":5,"verse":"Tunc assumpsit eum diabolus in sanctam civitatem, et statuit eum super pinnaculum templi,"},{"number":6,"verse":"et dixit ei : Si Filius Dei es, mitte te deorsum. Scriptum est enim : Quia angelis suis mandavit de te, et in manibus tollent te, ne forte offendas ad lapidem pedem tuum."},{"number":7,"verse":"Ait illi Jesus : Rursum scriptum est : Non tentabis Dominum Deum tuum."},{"number":8,"verse":"Iterum assumpsit eum diabolus in montem excelsum valde : et ostendit ei omnia regna mundi, et gloriam eorum,"},{"number":9,"verse":"et dixit ei : Hæc omnia tibi dabo, si cadens adoraveris me."},{"number":10,"verse":"Tunc dicit ei Jesus : Vade Satana : Scriptum est enim : Dominum Deum tuum adorabis, et illi soli servies."},{"number":11,"verse":"Tunc reliquit eum diabolus : et ecce angeli accesserunt, et ministrabant ei."},{"number":12,"verse":"Cum autem audisset Jesus quod Joannes traditus esset, secessit in Galilæam :"},{"number":13,"verse":"et, relicta civitate Nazareth, venit, et habitavit in Capharnaum maritima, in finibus Zabulon et Nephthalim :"},{"number":14,"verse":"ut adimpleretur quod dictum est per Isaiam prophetam :"},{"number":15,"verse":"Terra Zabulon, et terra Nephthalim, via maris trans Jordanem, Galilæa gentium :"},{"number":16,"verse":"populus, qui sedebat in tenebris, vidit lucem magnam : et sedentibus in regione umbræ mortis, lux orta est eis."},{"number":17,"verse":"Exinde cœpit Jesus prædicare, et dicere : Pœnitentiam agite : appropinquavit enim regnum cælorum."},{"number":18,"verse":"Ambulans autem Jesus juxta mare Galilææ, vidit duos fratres, Simonem, qui vocatur Petrus, et Andream fratrem ejus, mittentes rete in mare (erant enim piscatores),"},{"number":19,"verse":"et ait illis : Venite post me, et faciam vos fieri piscatores hominum."},{"number":20,"verse":"At illi continuo relictis retibus secuti sunt eum."},{"number":21,"verse":"Et procedens inde, vidit alios duos fratres, Jacobum Zebedæi, et Joannem fratrem ejus, in navi cum Zebedæo patre eorum, reficientes retia sua : et vocavit eos."},{"number":22,"verse":"Illi autem statim relictis retibus et patre, secuti sunt eum."},{"number":23,"verse":"Et circuibat Jesus totam Galilæam, docens in synagogis eorum, et prædicans Evangelium regni : et sanans omnem languorem, et omnem infirmitatem in populo."},{"number":24,"verse":"Et abiit opinio ejus in totam Syriam, et obtulerunt ei omnes male habentes, variis languoribus, et tormentis comprehensos, et qui dæmonia habebant, et lunaticos, et paralyticos, et curavit eos :"},{"number":25,"verse":"et secutæ sunt eum turbæ multæ de Galilæa, et Decapoli, et de Jerosolymis, et de Judæa, et de trans Jordanem."}]}