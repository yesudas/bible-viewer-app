{"bibleAbbr":"CVg2018","bookName":"Matthew","bookEnglishName":"Matthew","chapterNumber":3,"verses":[{"number":1,"verse":"In diebus autem illis venit Joannes Baptista prædicans in deserto Judææ,"},{"number":2,"verse":"et dicens : Pœnitentiam agite : appropinquavit enim regnum cælorum."},{"number":3,"verse":"Hic est enim, qui dictus est per Isaiam prophetam dicentem : Vox clamantis in deserto : Parate viam Domini ; rectas facite semitas ejus."},{"number":4,"verse":"Ipse autem Joannes habebat vestimentum de pilis camelorum, et zonam pelliceam circa lumbos suos : esca autem ejus erat locustæ, et mel silvestre."},{"number":5,"verse":"Tunc exibat ad eum Jerosolyma, et omnis Judæa, et omnis regio circa Jordanem ;"},{"number":6,"verse":"et baptizabantur ab eo in Jordane, confitentes peccata sua."},{"number":7,"verse":"Videns autem multos pharisæorum, et sadducæorum, venientes ad baptismum suum, dixit eis : Progenies viperarum, quis demonstravit vobis fugere a ventura ira ?"},{"number":8,"verse":"Facite ergo fructum dignum pœnitentiæ."},{"number":9,"verse":"Et ne velitis dicere intra vos : Patrem habemus Abraham. Dico enim vobis quoniam potens est Deus de lapidibus istis suscitare filios Abrahæ."},{"number":10,"verse":"Jam enim securis ad radicem arborum posita est. Omnis ergo arbor, quæ non facit fructum bonum, excidetur, et in ignem mittetur."},{"number":11,"verse":"Ego quidem baptizo vos in aqua in pœnitentiam : qui autem post me venturus est, fortior me est, cujus non sum dignus calceamenta portare : ipse vos baptizabit in Spiritu Sancto, et igni."},{"number":12,"verse":"Cujus ventilabrum in manu sua : et permundabit aream suam : et congregabit triticum suum in horreum, paleas autem comburet igni inextinguibili."},{"number":13,"verse":"Tunc venit Jesus a Galilæa in Jordanem ad Joannem, ut baptizaretur ab eo."},{"number":14,"verse":"Joannes autem prohibebat eum, dicens : Ego a te debeo baptizari, et tu venis ad me ?"},{"number":15,"verse":"Respondens autem Jesus, dixit ei : Sine modo : sic enim decet nos implere omnem justitiam. Tunc dimisit eum."},{"number":16,"verse":"Baptizatus autem Jesus, confestim ascendit de aqua, et ecce aperti sunt ei cæli : et vidit Spiritum Dei descendentem sicut columbam, et venientem super se."},{"number":17,"verse":"Et ecce vox de cælis dicens : Hic est Filius meus dilectus, in quo mihi complacui."}]}