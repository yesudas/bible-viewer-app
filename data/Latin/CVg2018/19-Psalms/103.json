{"bibleAbbr":"CVg2018","bookName":"Psalms","bookEnglishName":"Psalms","chapterNumber":103,"verses":[{"number":1,"verse":"Ipsi David. Benedic, anima mea, Domino : Domine Deus meus, magnificatus es vehementer. Confessionem et decorem induisti,"},{"number":2,"verse":"amictus lumine sicut vestimento. Extendens cælum sicut pellem,"},{"number":3,"verse":"qui tegis aquis superiora ejus : qui ponis nubem ascensum tuum ; qui ambulas super pennas ventorum :"},{"number":4,"verse":"qui facis angelos tuos spiritus, et ministros tuos ignem urentem."},{"number":5,"verse":"Qui fundasti terram super stabilitatem suam : non inclinabitur in sæculum sæculi."},{"number":6,"verse":"Abyssus sicut vestimentum amictus ejus ; super montes stabunt aquæ."},{"number":7,"verse":"Ab increpatione tua fugient ; a voce tonitrui tui formidabunt."},{"number":8,"verse":"Ascendunt montes, et descendunt campi, in locum quem fundasti eis."},{"number":9,"verse":"Terminum posuisti quem non transgredientur, neque convertentur operire terram."},{"number":10,"verse":"Qui emittis fontes in convallibus ; inter medium montium pertransibunt aquæ."},{"number":11,"verse":"Potabunt omnes bestiæ agri ; expectabunt onagri in siti sua."},{"number":12,"verse":"Super ea volucres cæli habitabunt ; de medio petrarum dabunt voces."},{"number":13,"verse":"Rigans montes de superioribus suis ; de fructu operum tuorum satiabitur terra :"},{"number":14,"verse":"producens fœnum jumentis, et herbam servituti hominum, ut educas panem de terra,"},{"number":15,"verse":"et vinum lætificet cor hominis : ut exhilaret faciem in oleo, et panis cor hominis confirmet."},{"number":16,"verse":"Saturabuntur ligna campi, et cedri Libani quas plantavit :"},{"number":17,"verse":"illic passeres nidificabunt : herodii domus dux est eorum."},{"number":18,"verse":"Montes excelsi cervis ; petra refugium herinaciis."},{"number":19,"verse":"Fecit lunam in tempora ; sol cognovit occasum suum."},{"number":20,"verse":"Posuisti tenebras, et facta est nox ; in ipsa pertransibunt omnes bestiæ silvæ :"},{"number":21,"verse":"catuli leonum rugientes ut rapiant, et quærant a Deo escam sibi."},{"number":22,"verse":"Ortus est sol, et congregati sunt, et in cubilibus suis collocabuntur. (23)Exibit homo ad opus suum, et ad operationem suam usque ad vesperum. (24)Quam magnificata sunt opera tua, Domine ! omnia in sapientia fecisti ; impleta est terra possessione tua. (25)Hoc mare magnum et spatiosum manibus ; illic reptilia quorum non est numerus : animalia pusilla cum magnis. (26)Illic naves pertransibunt ; draco iste quem formasti ad illudendum ei. (27)Omnia a te expectant ut des illis escam in tempore. (28)Dante te illis, colligent ; aperiente te manum tuam, omnia implebuntur bonitate. (29)Avertente autem te faciem, turbabuntur ; auferes spiritum eorum, et deficient, et in pulverem suum revertentur. (30)Emittes spiritum tuum, et creabuntur, et renovabis faciem terræ. (31)Sit gloria Domini in sæculum ; lætabitur Dominus in operibus suis. (32)Qui respicit terram, et facit eam tremere ; qui tangit montes, et fumigant. (33)Cantabo Domino in vita mea ; psallam Deo meo quamdiu sum. (34)Jucundum sit ei eloquium meum ; ego vero delectabor in Domino. (35)Deficiant peccatores a terra, et iniqui, ita ut non sint. Benedic, anima mea, Domino."}]}