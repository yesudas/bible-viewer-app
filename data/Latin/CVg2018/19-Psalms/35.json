{"bibleAbbr":"CVg2018","bookName":"Psalms","bookEnglishName":"Psalms","chapterNumber":35,"verses":[{"number":1,"verse":"In finem. Servo Domini ipsi David."},{"number":2,"verse":"Dixit injustus ut delinquat in semetipso : non est timor Dei ante oculos ejus."},{"number":3,"verse":"Quoniam dolose egit in conspectu ejus, ut inveniatur iniquitas ejus ad odium."},{"number":4,"verse":"Verba oris ejus iniquitas, et dolus ; noluit intelligere ut bene ageret."},{"number":5,"verse":"Iniquitatem meditatus est in cubili suo ; astitit omni viæ non bonæ : malitiam autem non odivit."},{"number":6,"verse":"Domine, in cælo misericordia tua, et veritas tua usque ad nubes."},{"number":7,"verse":"Justitia tua sicut montes Dei ; judicia tua abyssus multa. Homines et jumenta salvabis, Domine,"},{"number":8,"verse":"quemadmodum multiplicasti misericordiam tuam, Deus. Filii autem hominum in tegmine alarum tuarum sperabunt."},{"number":9,"verse":"Inebriabuntur ab ubertate domus tuæ, et torrente voluptatis tuæ potabis eos :"},{"number":10,"verse":"quoniam apud te est fons vitæ, et in lumine tuo videbimus lumen."},{"number":11,"verse":"Prætende misericordiam tuam scientibus te, et justitiam tuam his qui recto sunt corde."},{"number":12,"verse":"Non veniat mihi pes superbiæ, et manus peccatoris non moveat me."},{"number":13,"verse":"Ibi ceciderunt qui operantur iniquitatem ; expulsi sunt, nec potuerunt stare."}]}