{"bibleAbbr":"CVg2018","bookName":"Psalms","bookEnglishName":"Psalms","chapterNumber":63,"verses":[{"number":1,"verse":"In finem. Psalmus David."},{"number":2,"verse":"Exaudi, Deus, orationem meam cum deprecor ; a timore inimici eripe animam meam."},{"number":3,"verse":"Protexisti me a conventu malignantium, a multitudine operantium iniquitatem."},{"number":4,"verse":"Quia exacuerunt ut gladium linguas suas ; intenderunt arcum rem amaram,"},{"number":5,"verse":"ut sagittent in occultis immaculatum."},{"number":6,"verse":"Subito sagittabunt eum, et non timebunt ; firmaverunt sibi sermonem nequam. Narraverunt ut absconderent laqueos ; dixerunt : Quis videbit eos ?"},{"number":7,"verse":"Scrutati sunt iniquitates ; defecerunt scrutantes scrutinio. Accedet homo ad cor altum,"},{"number":8,"verse":"et exaltabitur Deus. Sagittæ parvulorum factæ sunt plagæ eorum,"},{"number":9,"verse":"et infirmatæ sunt contra eos linguæ eorum. Conturbati sunt omnes qui videbant eos,"},{"number":10,"verse":"et timuit omnis homo. Et annuntiaverunt opera Dei, et facta ejus intellexerunt."},{"number":11,"verse":"Lætabitur justus in Domino, et sperabit in eo, et laudabuntur omnes recti corde."}]}