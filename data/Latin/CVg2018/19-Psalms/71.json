{"bibleAbbr":"CVg2018","bookName":"Psalms","bookEnglishName":"Psalms","chapterNumber":71,"verses":[{"number":1,"verse":"Psalmus, in Salomonem."},{"number":2,"verse":"Deus, judicium tuum regi da, et justitiam tuam filio regis ; judicare populum tuum in justitia, et pauperes tuos in judicio."},{"number":3,"verse":"Suscipiant montes pacem populo, et colles justitiam."},{"number":4,"verse":"Judicabit pauperes populi, et salvos faciet filios pauperum, et humiliabit calumniatorem."},{"number":5,"verse":"Et permanebit cum sole, et ante lunam, in generatione et generationem."},{"number":6,"verse":"Descendet sicut pluvia in vellus, et sicut stillicidia stillantia super terram."},{"number":7,"verse":"Orietur in diebus ejus justitia, et abundantia pacis, donec auferatur luna."},{"number":8,"verse":"Et dominabitur a mari usque ad mare, et a flumine usque ad terminos orbis terrarum."},{"number":9,"verse":"Coram illo procident Æthiopes, et inimici ejus terram lingent."},{"number":10,"verse":"Reges Tharsis et insulæ munera offerent ; reges Arabum et Saba dona adducent :"},{"number":11,"verse":"et adorabunt eum omnes reges terræ ; omnes gentes servient ei."},{"number":12,"verse":"Quia liberabit pauperem a potente, et pauperem cui non erat adjutor."},{"number":13,"verse":"Parcet pauperi et inopi, et animas pauperum salvas faciet."},{"number":14,"verse":"Ex usuris et iniquitate redimet animas eorum, et honorabile nomen eorum coram illo."},{"number":15,"verse":"Et vivet, et dabitur ei de auro Arabiæ ; et adorabunt de ipso semper, tota die benedicent ei."},{"number":16,"verse":"Et erit firmamentum in terra in summis montium ; superextolletur super Libanum fructus ejus, et florebunt de civitate sicut fœnum terræ."},{"number":17,"verse":"Sit nomen ejus benedictum in sæcula ; ante solem permanet nomen ejus. Et benedicentur in ipso omnes tribus terræ ; omnes gentes magnificabunt eum."},{"number":18,"verse":"Benedictus Dominus Deus Israël, qui facit mirabilia solus."},{"number":19,"verse":"Et benedictum nomen majestatis ejus in æternum, et replebitur majestate ejus omnis terra. Fiat, fiat."},{"number":20,"verse":"Defecerunt laudes David, filii Jesse."}]}