{"bibleAbbr":"CVg2018","bookName":"Psalms","bookEnglishName":"Psalms","chapterNumber":140,"verses":[{"number":1,"verse":"Psalmus David. Domine, clamavi ad te : exaudi me ; intende voci meæ, cum clamavero ad te."},{"number":2,"verse":"Dirigatur oratio mea sicut incensum in conspectu tuo ; elevatio manuum mearum sacrificium vespertinum."},{"number":3,"verse":"Pone, Domine, custodiam ori meo, et ostium circumstantiæ labiis meis."},{"number":4,"verse":"Non declines cor meum in verba malitiæ, ad excusandas excusationes in peccatis ; cum hominibus operantibus iniquitatem, et non communicabo cum electis eorum."},{"number":5,"verse":"Corripiet me justus in misericordia, et increpabit me : oleum autem peccatoris non impinguet caput meum. Quoniam adhuc et oratio mea in beneplacitis eorum :"},{"number":6,"verse":"absorpti sunt juncti petræ judices eorum. Audient verba mea, quoniam potuerunt."},{"number":7,"verse":"Sicut crassitudo terræ erupta est super terram, dissipata sunt ossa nostra secus infernum."},{"number":8,"verse":"Quia ad te, Domine, Domine, oculi mei ; in te speravi, non auferas animam meam."},{"number":9,"verse":"Custodi me a laqueo quem statuerunt mihi, et a scandalis operantium iniquitatem."},{"number":10,"verse":"Cadent in retiaculo ejus peccatores : singulariter sum ego, donec transeam."}]}