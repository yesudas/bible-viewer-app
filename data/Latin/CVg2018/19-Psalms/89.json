{"bibleAbbr":"CVg2018","bookName":"Psalms","bookEnglishName":"Psalms","chapterNumber":89,"verses":[{"number":1,"verse":"Oratio Moysi, hominis Dei. Domine, refugium factus es nobis a generatione in generationem."},{"number":2,"verse":"Priusquam montes fierent, aut formaretur terra et orbis, a sæculo et usque in sæculum tu es, Deus."},{"number":3,"verse":"Ne avertas hominem in humilitatem : et dixisti : Convertimini, filii hominum."},{"number":4,"verse":"Quoniam mille anni ante oculos tuos tamquam dies hesterna quæ præteriit : et custodia in nocte"},{"number":5,"verse":"quæ pro nihilo habentur, eorum anni erunt."},{"number":6,"verse":"Mane sicut herba transeat ; mane floreat, et transeat ; vespere decidat, induret, et arescat."},{"number":7,"verse":"Quia defecimus in ira tua, et in furore tuo turbati sumus."},{"number":8,"verse":"Posuisti iniquitates nostras in conspectu tuo ; sæculum nostrum in illuminatione vultus tui."},{"number":9,"verse":"Quoniam omnes dies nostri defecerunt, et in ira tua defecimus. Anni nostri sicut aranea meditabuntur ;"},{"number":10,"verse":"dies annorum nostrorum in ipsis septuaginta anni. Si autem in potentatibus octoginta anni, et amplius eorum labor et dolor ; quoniam supervenit mansuetudo, et corripiemur."},{"number":11,"verse":"Quis novit potestatem iræ tuæ, et præ timore tuo iram tuam"},{"number":12,"verse":"dinumerare ? Dexteram tuam sic notam fac, et eruditos corde in sapientia."},{"number":13,"verse":"Convertere, Domine ; usquequo ? et deprecabilis esto super servos tuos."},{"number":14,"verse":"Repleti sumus mane misericordia tua ; et exsultavimus, et delectati sumus omnibus diebus nostris."},{"number":15,"verse":"Lætati sumus pro diebus quibus nos humiliasti ; annis quibus vidimus mala."},{"number":16,"verse":"Respice in servos tuos et in opera tua, et dirige filios eorum."},{"number":17,"verse":"Et sit splendor Domini Dei nostri super nos, et opera manuum nostrarum dirige super nos, et opus manuum nostrarum dirige."}]}