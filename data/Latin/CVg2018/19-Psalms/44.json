{"bibleAbbr":"CVg2018","bookName":"Psalms","bookEnglishName":"Psalms","chapterNumber":44,"verses":[{"number":1,"verse":"In finem, pro iis qui commutabuntur. Filiis Core, ad intellectum. Canticum pro dilecto."},{"number":2,"verse":"Eructavit cor meum verbum bonum : dico ego opera mea regi. Lingua mea calamus scribæ velociter scribentis."},{"number":3,"verse":"Speciosus forma præ filiis hominum, diffusa est gratia in labiis tuis : propterea benedixit te Deus in æternum."},{"number":4,"verse":"Accingere gladio tuo super femur tuum, potentissime."},{"number":5,"verse":"Specie tua et pulchritudine tua intende, prospere procede, et regna, propter veritatem, et mansuetudinem, et justitiam ; et deducet te mirabiliter dextera tua."},{"number":6,"verse":"Sagittæ tuæ acutæ : populi sub te cadent, in corda inimicorum regis."},{"number":7,"verse":"Sedes tua, Deus, in sæculum sæculi ; virga directionis virga regni tui."},{"number":8,"verse":"Dilexisti justitiam, et odisti iniquitatem ; propterea unxit te Deus, Deus tuus, oleo lætitiæ, præ consortibus tuis."},{"number":9,"verse":"Myrrha, et gutta, et casia a vestimentis tuis, a domibus eburneis ; ex quibus delectaverunt te"},{"number":10,"verse":"filiæ regum in honore tuo. Astitit regina a dextris tuis in vestitu deaurato, circumdata varietate."},{"number":11,"verse":"Audi, filia, et vide, et inclina aurem tuam ; et obliviscere populum tuum, et domum patris tui."},{"number":12,"verse":"Et concupiscet rex decorem tuum, quoniam ipse est Dominus Deus tuus, et adorabunt eum."},{"number":13,"verse":"Et filiæ Tyri in muneribus vultum tuum deprecabuntur ; omnes divites plebis."},{"number":14,"verse":"Omnis gloria ejus filiæ regis ab intus, in fimbriis aureis,"},{"number":15,"verse":"circumamicta varietatibus. Adducentur regi virgines post eam ; proximæ ejus afferentur tibi."},{"number":16,"verse":"Afferentur in lætitia et exsultatione ; adducentur in templum regis."},{"number":17,"verse":"Pro patribus tuis nati sunt tibi filii ; constitues eos principes super omnem terram."},{"number":18,"verse":"Memores erunt nominis tui in omni generatione et generationem : propterea populi confitebuntur tibi in æternum, et in sæculum sæculi."}]}