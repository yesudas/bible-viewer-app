{"bibleAbbr":"CVg2018","bookName":"Psalms","bookEnglishName":"Psalms","chapterNumber":31,"verses":[{"number":1,"verse":"Ipsi David intellectus. Beati quorum remissæ sunt iniquitates, et quorum tecta sunt peccata."},{"number":2,"verse":"Beatus vir cui non imputavit Dominus peccatum, nec est in spiritu ejus dolus."},{"number":3,"verse":"Quoniam tacui, inveteraverunt ossa mea, dum clamarem tota die."},{"number":4,"verse":"Quoniam die ac nocte gravata est super me manus tua, conversus sum in ærumna mea, dum configitur spina."},{"number":5,"verse":"Delictum meum cognitum tibi feci, et injustitiam meam non abscondi. Dixi : Confitebor adversum me injustitiam meam Domino ; et tu remisisti impietatem peccati mei."},{"number":6,"verse":"Pro hac orabit ad te omnis sanctus in tempore opportuno. Verumtamen in diluvio aquarum multarum, ad eum non approximabunt."},{"number":7,"verse":"Tu es refugium meum a tribulatione quæ circumdedit me ; exsultatio mea, erue me a circumdantibus me."},{"number":8,"verse":"Intellectum tibi dabo, et instruam te in via hac qua gradieris ; firmabo super te oculos meos."},{"number":9,"verse":"Nolite fieri sicut equus et mulus, quibus non est intellectus. In camo et freno maxillas eorum constringe, qui non approximant ad te."},{"number":10,"verse":"Multa flagella peccatoris ; sperantem autem in Domino misericordia circumdabit."},{"number":11,"verse":"Lætamini in Domino, et exsultate, justi ; et gloriamini, omnes recti corde."}]}