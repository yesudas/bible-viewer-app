{"bibleAbbr":"CVg2018","bookName":"Psalms","bookEnglishName":"Psalms","chapterNumber":90,"verses":[{"number":1,"verse":"Laus cantici David. Qui habitat in adjutorio Altissimi, in protectione Dei cæli commorabitur."},{"number":2,"verse":"Dicet Domino : Susceptor meus es tu, et refugium meum ; Deus meus, sperabo in eum."},{"number":3,"verse":"Quoniam ipse liberavit me de laqueo venantium, et a verbo aspero."},{"number":4,"verse":"Scapulis suis obumbrabit tibi, et sub pennis ejus sperabis."},{"number":5,"verse":"Scuto circumdabit te veritas ejus : non timebis a timore nocturno ;"},{"number":6,"verse":"a sagitta volante in die, a negotio perambulante in tenebris, ab incursu, et dæmonio meridiano."},{"number":7,"verse":"Cadent a latere tuo mille, et decem millia a dextris tuis ; ad te autem non appropinquabit."},{"number":8,"verse":"Verumtamen oculis tuis considerabis, et retributionem peccatorum videbis."},{"number":9,"verse":"Quoniam tu es, Domine, spes mea ; Altissimum posuisti refugium tuum."},{"number":10,"verse":"Non accedet ad te malum, et flagellum non appropinquabit tabernaculo tuo."},{"number":11,"verse":"Quoniam angelis suis mandavit de te, ut custodiant te in omnibus viis tuis."},{"number":12,"verse":"In manibus portabunt te, ne forte offendas ad lapidem pedem tuum."},{"number":13,"verse":"Super aspidem et basiliscum ambulabis, et conculcabis leonem et draconem."},{"number":14,"verse":"Quoniam in me speravit, liberabo eum ; protegam eum, quoniam cognovit nomen meum."},{"number":15,"verse":"Clamabit ad me, et ego exaudiam eum ; cum ipso sum in tribulatione : eripiam eum, et glorificabo eum."},{"number":16,"verse":"Longitudine dierum replebo eum, et ostendam illi salutare meum."}]}