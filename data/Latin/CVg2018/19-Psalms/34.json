{"bibleAbbr":"CVg2018","bookName":"Psalms","bookEnglishName":"Psalms","chapterNumber":34,"verses":[{"number":1,"verse":"Ipsi David. Judica, Domine, nocentes me ; expugna impugnantes me."},{"number":2,"verse":"Apprehende arma et scutum, et exsurge in adjutorium mihi."},{"number":3,"verse":"Effunde frameam, et conclude adversus eos qui persequuntur me ; dic animæ meæ : Salus tua ego sum."},{"number":4,"verse":"Confundantur et revereantur quærentes animam meam ; avertantur retrorsum et confundantur cogitantes mihi mala."},{"number":5,"verse":"Fiant tamquam pulvis ante faciem venti, et angelus Domini coarctans eos."},{"number":6,"verse":"Fiat via illorum tenebræ et lubricum, et angelus Domini persequens eos."},{"number":7,"verse":"Quoniam gratis absconderunt mihi interitum laquei sui ; supervacue exprobraverunt animam meam."},{"number":8,"verse":"Veniat illi laqueus quem ignorat, et captio quam abscondit apprehendat eum, et in laqueum cadat in ipsum."},{"number":9,"verse":"Anima autem mea exsultabit in Domino, et delectabitur super salutari suo."},{"number":10,"verse":"Omnia ossa mea dicent : Domine, quis similis tibi ? eripiens inopem de manu fortiorum ejus ; egenum et pauperem a diripientibus eum."},{"number":11,"verse":"Surgentes testes iniqui, quæ ignorabam interrogabant me."},{"number":12,"verse":"Retribuebant mihi mala pro bonis, sterilitatem animæ meæ."},{"number":13,"verse":"Ego autem, cum mihi molesti essent, induebar cilicio ; humiliabam in jejunio animam meam, et oratio mea in sinu meo convertetur."},{"number":14,"verse":"Quasi proximum et quasi fratrem nostrum sic complacebam ; quasi lugens et contristatus sic humiliabar."},{"number":15,"verse":"Et adversum me lætati sunt, et convenerunt ; congregata sunt super me flagella, et ignoravi."},{"number":16,"verse":"Dissipati sunt, nec compuncti ; tentaverunt me, subsannaverunt me subsannatione ; frenduerunt super me dentibus suis."},{"number":17,"verse":"Domine, quando respicies ? Restitue animam meam a malignitate eorum ; a leonibus unicam meam."},{"number":18,"verse":"Confitebor tibi in ecclesia magna ; in populo gravi laudabo te."},{"number":19,"verse":"Non supergaudeant mihi qui adversantur mihi inique, qui oderunt me gratis, et annuunt oculis."},{"number":20,"verse":"Quoniam mihi quidem pacifice loquebantur ; et in iracundia terræ loquentes, dolos cogitabant."},{"number":21,"verse":"Et dilataverunt super me os suum ; dixerunt : Euge, euge ! viderunt oculi nostri."},{"number":22,"verse":"Vidisti, Domine : ne sileas ; Domine, ne discedas a me. (23)Exsurge et intende judicio meo, Deus meus ; et Dominus meus, in causam meam. (24)Judica me secundum justitiam tuam, Domine Deus meus, et non supergaudeant mihi. (25)Non dicant in cordibus suis : Euge, euge, animæ nostræ ; nec dicant : Devoravimus eum. (26)Erubescant et revereantur simul qui gratulantur malis meis ; induantur confusione et reverentia qui magna loquuntur super me. (27)Exsultent et lætentur qui volunt justitiam meam ; et dicant semper : Magnificetur Dominus, qui volunt pacem servi ejus. (28)Et lingua mea meditabitur justitiam tuam ; tota die laudem tuam."}]}