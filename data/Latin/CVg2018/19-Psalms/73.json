{"bibleAbbr":"CVg2018","bookName":"Psalms","bookEnglishName":"Psalms","chapterNumber":73,"verses":[{"number":1,"verse":"Intellectus Asaph. Ut quid, Deus, repulisti in finem, iratus est furor tuus super oves pascuæ tuæ ?"},{"number":2,"verse":"Memor esto congregationis tuæ, quam possedisti ab initio. Redemisti virgam hæreditatis tuæ, mons Sion, in quo habitasti in eo."},{"number":3,"verse":"Leva manus tuas in superbias eorum in finem : quanta malignatus est inimicus in sancto !"},{"number":4,"verse":"Et gloriati sunt qui oderunt te in medio solemnitatis tuæ ; posuerunt signa sua, signa :"},{"number":5,"verse":"et non cognoverunt sicut in exitu super summum. Quasi in silva lignorum securibus"},{"number":6,"verse":"exciderunt januas ejus in idipsum ; in securi et ascia dejecerunt eam."},{"number":7,"verse":"Incenderunt igni sanctuarium tuum ; in terra polluerunt tabernaculum nominis tui."},{"number":8,"verse":"Dixerunt in corde suo cognatio eorum simul : Quiescere faciamus omnes dies festos Dei a terra."},{"number":9,"verse":"Signa nostra non vidimus ; jam non est propheta ; et nos non cognoscet amplius."},{"number":10,"verse":"Usquequo, Deus, improperabit inimicus ? irritat adversarius nomen tuum in finem ?"},{"number":11,"verse":"Ut quid avertis manum tuam, et dexteram tuam de medio sinu tuo in finem ?"},{"number":12,"verse":"Deus autem rex noster ante sæcula : operatus est salutem in medio terræ."},{"number":13,"verse":"Tu confirmasti in virtute tua mare ; contribulasti capita draconum in aquis."},{"number":14,"verse":"Tu confregisti capita draconis ; dedisti eum escam populis Æthiopum."},{"number":15,"verse":"Tu dirupisti fontes et torrentes ; tu siccasti fluvios Ethan."},{"number":16,"verse":"Tuus est dies, et tua est nox ; tu fabricatus es auroram et solem."},{"number":17,"verse":"Tu fecisti omnes terminos terræ ; æstatem et ver tu plasmasti ea."},{"number":18,"verse":"Memor esto hujus : inimicus improperavit Domino, et populus insipiens incitavit nomen tuum."},{"number":19,"verse":"Ne tradas bestiis animas confitentes tibi, et animas pauperum tuorum ne obliviscaris in finem."},{"number":20,"verse":"Respice in testamentum tuum, quia repleti sunt qui obscurati sunt terræ domibus iniquitatum."},{"number":21,"verse":"Ne avertatur humilis factus confusus ; pauper et inops laudabunt nomen tuum."},{"number":22,"verse":"Exsurge, Deus, judica causam tuam ; memor esto improperiorum tuorum, eorum quæ ab insipiente sunt tota die."},{"number":23,"verse":"Ne obliviscaris voces inimicorum tuorum : superbia eorum qui te oderunt ascendit semper."}]}