{"bibleAbbr":"CVg2018","bookName":"Psalms","bookEnglishName":"Psalms","chapterNumber":38,"verses":[{"number":1,"verse":"In finem, ipsi Idithun. Canticum David."},{"number":2,"verse":"Dixi : Custodiam vias meas : ut non delinquam in lingua mea. Posui ori meo custodiam, cum consisteret peccator adversum me."},{"number":3,"verse":"Obmutui, et humiliatus sum, et silui a bonis ; et dolor meus renovatus est."},{"number":4,"verse":"Concaluit cor meum intra me ; et in meditatione mea exardescet ignis."},{"number":5,"verse":"Locutus sum in lingua mea : Notum fac mihi, Domine, finem meum, et numerum dierum meorum quis est, ut sciam quid desit mihi."},{"number":6,"verse":"Ecce mensurabiles posuisti dies meos, et substantia mea tamquam nihilum ante te. Verumtamen universa vanitas, omnis homo vivens."},{"number":7,"verse":"Verumtamen in imagine pertransit homo ; sed et frustra conturbatur : thesaurizat, et ignorat cui congregabit ea."},{"number":8,"verse":"Et nunc quæ est exspectatio mea : nonne Dominus ? et substantia mea apud te est."},{"number":9,"verse":"Ab omnibus iniquitatibus meis erue me : opprobrium insipienti dedisti me."},{"number":10,"verse":"Obmutui, et non aperui os meum, quoniam tu fecisti ;"},{"number":11,"verse":"amove a me plagas tuas."},{"number":12,"verse":"A fortitudine manus tuæ ego defeci in increpationibus : propter iniquitatem corripuisti hominem. Et tabescere fecisti sicut araneam animam ejus : verumtamen vane conturbatur omnis homo."},{"number":13,"verse":"Exaudi orationem meam, Domine, et deprecationem meam ; auribus percipe lacrimas meas. Ne sileas, quoniam advena ego sum apud te, et peregrinus sicut omnes patres mei."},{"number":14,"verse":"Remitte mihi, ut refrigerer priusquam abeam et amplius non ero."}]}