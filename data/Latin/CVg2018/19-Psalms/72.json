{"bibleAbbr":"CVg2018","bookName":"Psalms","bookEnglishName":"Psalms","chapterNumber":72,"verses":[{"number":1,"verse":"Psalmus Asaph. Quam bonus Israël Deus, his qui recto sunt corde !"},{"number":2,"verse":"Mei autem pene moti sunt pedes, pene effusi sunt gressus mei :"},{"number":3,"verse":"quia zelavi super iniquos, pacem peccatorum videns."},{"number":4,"verse":"Quia non est respectus morti eorum, et firmamentum in plaga eorum."},{"number":5,"verse":"In labore hominum non sunt, et cum hominibus non flagellabuntur."},{"number":6,"verse":"Ideo tenuit eos superbia ; operti sunt iniquitate et impietate sua."},{"number":7,"verse":"Prodiit quasi ex adipe iniquitas eorum ; transierunt in affectum cordis."},{"number":8,"verse":"Cogitaverunt et locuti sunt nequitiam ; iniquitatem in excelso locuti sunt."},{"number":9,"verse":"Posuerunt in cælum os suum, et lingua eorum transivit in terra."},{"number":10,"verse":"Ideo convertetur populus meus hic, et dies pleni invenientur in eis."},{"number":11,"verse":"Et dixerunt : Quomodo scit Deus, et si est scientia in excelso ?"},{"number":12,"verse":"Ecce ipsi peccatores, et abundantes in sæculo obtinuerunt divitias."},{"number":13,"verse":"Et dixi : Ergo sine causa justificavi cor meum, et lavi inter innocentes manus meas,"},{"number":14,"verse":"et fui flagellatus tota die, et castigatio mea in matutinis."},{"number":15,"verse":"Si dicebam : Narrabo sic ; ecce nationem filiorum tuorum reprobavi."},{"number":16,"verse":"Existimabam ut cognoscerem hoc ; labor est ante me :"},{"number":17,"verse":"donec intrem in sanctuarium Dei, et intelligam in novissimis eorum."},{"number":18,"verse":"Verumtamen propter dolos posuisti eis ; dejecisti eos dum allevarentur."},{"number":19,"verse":"Quomodo facti sunt in desolationem ? subito defecerunt : perierunt propter iniquitatem suam."},{"number":20,"verse":"Velut somnium surgentium, Domine, in civitate tua imaginem ipsorum ad nihilum rediges. (21)Quia inflammatum est cor meum, et renes mei commutati sunt ; (22)et ego ad nihilum redactus sum, et nescivi : (23)ut jumentum factus sum apud te, et ego semper tecum. (24)Tenuisti manum dexteram meam, et in voluntate tua deduxisti me, et cum gloria suscepisti me. (25)Quid enim mihi est in cælo ? et a te quid volui super terram ? (26)Defecit caro mea et cor meum ; Deus cordis mei, et pars mea, Deus in æternum. (27)Quia ecce qui elongant se a te peribunt ; perdidisti omnes qui fornicantur abs te. (28)Mihi autem adhærere Deo bonum est ; ponere in Domino Deo spem meam : ut annuntiem omnes prædicationes tuas in portis filiæ Sion."}]}