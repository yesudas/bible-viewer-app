{"bibleAbbr":"CVg2018","bookName":"Psalms","bookEnglishName":"Psalms","chapterNumber":95,"verses":[{"number":1,"verse":"Canticum ipsi David, quando domus ædificabatur post captivitatem. Cantate Domino canticum novum ; cantate Domino omnis terra."},{"number":2,"verse":"Cantate Domino, et benedicite nomini ejus ; annuntiate de die in diem salutare ejus."},{"number":3,"verse":"Annuntiate inter gentes gloriam ejus ; in omnibus populis mirabilia ejus."},{"number":4,"verse":"Quoniam magnus Dominus, et laudabilis nimis : terribilis est super omnes deos."},{"number":5,"verse":"Quoniam omnes dii gentium dæmonia ; Dominus autem cælos fecit."},{"number":6,"verse":"Confessio et pulchritudo in conspectu ejus ; sanctimonia et magnificentia in sanctificatione ejus."},{"number":7,"verse":"Afferte Domino, patriæ gentium, afferte Domino gloriam et honorem ;"},{"number":8,"verse":"afferte Domino gloriam nomini ejus. Tollite hostias, et introite in atria ejus ;"},{"number":9,"verse":"adorate Dominum in atrio sancto ejus. Commoveatur a facie ejus universa terra ;"},{"number":10,"verse":"dicite in gentibus, quia Dominus regnavit. Etenim correxit orbem terræ, qui non commovebitur ; judicabit populos in æquitate."},{"number":11,"verse":"Lætentur cæli, et exsultet terra ; commoveatur mare et plenitudo ejus ; (12)gaudebunt campi, et omnia quæ in eis sunt. Tunc exsultabunt omnia ligna silvarum (13)a facie Domini, quia venit, quoniam venit judicare terram. Judicabit orbem terræ in æquitate, et populos in veritate sua."}]}