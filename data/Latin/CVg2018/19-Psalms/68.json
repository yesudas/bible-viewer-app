{"bibleAbbr":"CVg2018","bookName":"Psalms","bookEnglishName":"Psalms","chapterNumber":68,"verses":[{"number":1,"verse":"In finem, pro iis qui commutabuntur. David."},{"number":2,"verse":"Salvum me fac, Deus, quoniam intraverunt aquæ usque ad animam meam."},{"number":3,"verse":"Infixus sum in limo profundi et non est substantia. Veni in altitudinem maris, et tempestas demersit me."},{"number":4,"verse":"Laboravi clamans, raucæ factæ sunt fauces meæ ; defecerunt oculi mei, dum spero in Deum meum."},{"number":5,"verse":"Multiplicati sunt super capillos capitis mei qui oderunt me gratis. Confortati sunt qui persecuti sunt me inimici mei injuste ; quæ non rapui, tunc exsolvebam."},{"number":6,"verse":"Deus, tu scis insipientiam meam ; et delicta mea a te non sunt abscondita."},{"number":7,"verse":"Non erubescant in me qui exspectant te, Domine, Domine virtutum ; non confundantur super me qui quærunt te, Deus Israël."},{"number":8,"verse":"Quoniam propter te sustinui opprobrium ; operuit confusio faciem meam."},{"number":9,"verse":"Extraneus factus sum fratribus meis, et peregrinus filiis matris meæ."},{"number":10,"verse":"Quoniam zelus domus tuæ comedit me, et opprobria exprobrantium tibi ceciderunt super me."},{"number":11,"verse":"Et operui in jejunio animam meam, et factum est in opprobrium mihi."},{"number":12,"verse":"Et posui vestimentum meum cilicium ; et factus sum illis in parabolam."},{"number":13,"verse":"Adversum me loquebantur qui sedebant in porta, et in me psallebant qui bibebant vinum."},{"number":14,"verse":"Ego vero orationem meam ad te, Domine ; tempus beneplaciti, Deus. In multitudine misericordiæ tuæ, exaudi me in veritate salutis tuæ."},{"number":15,"verse":"Eripe me de luto, ut non infigar ; libera me ab iis qui oderunt me, et de profundis aquarum."},{"number":16,"verse":"Non me demergat tempestas aquæ, neque absorbeat me profundum, neque urgeat super me puteus os suum."},{"number":17,"verse":"Exaudi me, Domine, quoniam benigna est misericordia tua ; secundum multitudinem miserationum tuarum respice in me."},{"number":18,"verse":"Et ne avertas faciem tuam a puero tuo ; quoniam tribulor, velociter exaudi me."},{"number":19,"verse":"Intende animæ meæ, et libera eam ; propter inimicos meos, eripe me."},{"number":20,"verse":"Tu scis improperium meum, et confusionem meam, et reverentiam meam ;"},{"number":21,"verse":"in conspectu tuo sunt omnes qui tribulant me. Improperium exspectavit cor meum et miseriam : et sustinui qui simul contristaretur, et non fuit ; et qui consolaretur, et non inveni."},{"number":22,"verse":"Et dederunt in escam meam fel, et in siti mea potaverunt me aceto."},{"number":23,"verse":"Fiat mensa eorum coram ipsis in laqueum, et in retributiones, et in scandalum."},{"number":24,"verse":"Obscurentur oculi eorum, ne videant, et dorsum eorum semper incurva."},{"number":25,"verse":"Effunde super eos iram tuam, et furor iræ tuæ comprehendat eos."},{"number":26,"verse":"Fiat habitatio eorum deserta, et in tabernaculis eorum non sit qui inhabitet."},{"number":27,"verse":"Quoniam quem tu percussisti persecuti sunt, et super dolorem vulnerum meorum addiderunt."},{"number":28,"verse":"Appone iniquitatem super iniquitatem eorum, et non intrent in justitiam tuam."},{"number":29,"verse":"Deleantur de libro viventium, et cum justis non scribantur."},{"number":30,"verse":"Ego sum pauper et dolens ; salus tua, Deus, suscepit me."},{"number":31,"verse":"Laudabo nomen Dei cum cantico, et magnificabo eum in laude :"},{"number":32,"verse":"et placebit Deo super vitulum novellum, cornua producentem et ungulas."},{"number":33,"verse":"Videant pauperes, et lætentur ; quærite Deum, et vivet anima vestra :"},{"number":34,"verse":"quoniam exaudivit pauperes Dominus, et vinctos suos non despexit."},{"number":35,"verse":"Laudent illum cæli et terra ; mare, et omnia reptilia in eis. (36)Quoniam Deus salvam faciet Sion, et ædificabuntur civitates Juda, et inhabitabunt ibi, et hæreditate acquirent eam. (37)Et semen servorum ejus possidebit eam ; et qui diligunt nomen ejus habitabunt in ea."}]}