{"bibleAbbr":"CVg2018","bookName":"Psalms","bookEnglishName":"Psalms","chapterNumber":21,"verses":[{"number":1,"verse":"In finem, pro susceptione matutina. Psalmus David."},{"number":2,"verse":"Deus, Deus meus, respice in me : quare me dereliquisti ? longe a salute mea verba delictorum meorum."},{"number":3,"verse":"Deus meus, clamabo per diem, et non exaudies ; et nocte, et non ad insipientiam mihi."},{"number":4,"verse":"Tu autem in sancto habitas, laus Israël."},{"number":5,"verse":"In te speraverunt patres nostri ; speraverunt, et liberasti eos."},{"number":6,"verse":"Ad te clamaverunt, et salvi facti sunt ; in te speraverunt, et non sunt confusi."},{"number":7,"verse":"Ego autem sum vermis, et non homo ; opprobrium hominum, et abjectio plebis."},{"number":8,"verse":"Omnes videntes me deriserunt me ; locuti sunt labiis, et moverunt caput."},{"number":9,"verse":"Speravit in Domino, eripiat eum : salvum faciat eum, quoniam vult eum."},{"number":10,"verse":"Quoniam tu es qui extraxisti me de ventre, spes mea ab uberibus matris meæ."},{"number":11,"verse":"In te projectus sum ex utero ; de ventre matris meæ Deus meus es tu :"},{"number":12,"verse":"ne discesseris a me, quoniam tribulatio proxima est, quoniam non est qui adjuvet."},{"number":13,"verse":"Circumdederunt me vituli multi ; tauri pingues obsederunt me. (14)Aperuerunt super me os suum, sicut leo rapiens et rugiens. (15)Sicut aqua effusus sum, et dispersa sunt omnia ossa mea : factum est cor meum tamquam cera liquescens in medio ventris mei. (16)Aruit tamquam testa virtus mea, et lingua mea adhæsit faucibus meis : et in pulverem mortis deduxisti me. (17)Quoniam circumdederunt me canes multi ; concilium malignantium obsedit me. Foderunt manus meas et pedes meos ; (18)dinumeraverunt omnia ossa mea. Ipsi vero consideraverunt et inspexerunt me. (19)Diviserunt sibi vestimenta mea, et super vestem meam miserunt sortem. (20)Tu autem, Domine, ne elongaveris auxilium tuum a me ; ad defensionem meam conspice. (21)Erue a framea, Deus, animam meam, et de manu canis unicam meam. (22)Salva me ex ore leonis, et a cornibus unicornium humilitatem meam. (23)Narrabo nomen tuum fratribus meis ; in medio ecclesiæ laudabo te. (24)Qui timetis Dominum, laudate eum ; universum semen Jacob, glorificate eum. (25)Timeat eum omne semen Israël, quoniam non sprevit, neque despexit deprecationem pauperis, nec avertit faciem suam a me : et cum clamarem ad eum, exaudivit me. (26)Apud te laus mea in ecclesia magna ; vota mea reddam in conspectu timentium eum. (27)Edent pauperes, et saturabuntur, et laudabunt Dominum qui requirunt eum : vivent corda eorum in sæculum sæculi. (28)Reminiscentur et convertentur ad Dominum universi fines terræ ; et adorabunt in conspectu ejus universæ familiæ gentium : (29)quoniam Domini est regnum, et ipse dominabitur gentium. (30)Manducaverunt et adoraverunt omnes pingues terræ ; in conspectu ejus cadent omnes qui descendunt in terram. (31)Et anima mea illi vivet ; et semen meum serviet ipsi. (32)Annuntiabitur Domino generatio ventura ; et annuntiabunt cæli justitiam ejus populo qui nascetur, quem fecit Dominus."}]}