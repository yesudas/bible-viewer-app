{"bibleAbbr":"CVg2018","bookName":"Psalms","bookEnglishName":"Psalms","chapterNumber":102,"verses":[{"number":1,"verse":"Ipsi David. Benedic, anima mea, Domino, et omnia quæ intra me sunt nomini sancto ejus."},{"number":2,"verse":"Benedic, anima mea, Domino, et noli oblivisci omnes retributiones ejus."},{"number":3,"verse":"Qui propitiatur omnibus iniquitatibus tuis ; qui sanat omnes infirmitates tuas :"},{"number":4,"verse":"qui redimit de interitu vitam tuam ; qui coronat te in misericordia et miserationibus :"},{"number":5,"verse":"qui replet in bonis desiderium tuum ; renovabitur ut aquilæ juventus tua :"},{"number":6,"verse":"faciens misericordias Dominus, et judicium omnibus injuriam patientibus."},{"number":7,"verse":"Notas fecit vias suas Moysi ; filiis Israël voluntates suas."},{"number":8,"verse":"Miserator et misericors Dominus : longanimis, et multum misericors."},{"number":9,"verse":"Non in perpetuum irascetur, neque in æternum comminabitur."},{"number":10,"verse":"Non secundum peccata nostra fecit nobis, neque secundum iniquitates nostras retribuit nobis."},{"number":11,"verse":"Quoniam secundum altitudinem cæli a terra, corroboravit misericordiam suam super timentes se ;"},{"number":12,"verse":"quantum distat ortus ab occidente, longe fecit a nobis iniquitates nostras."},{"number":13,"verse":"Quomodo miseretur pater filiorum, misertus est Dominus timentibus se."},{"number":14,"verse":"Quoniam ipse cognovit figmentum nostrum ; recordatus est quoniam pulvis sumus."},{"number":15,"verse":"Homo, sicut fœnum dies ejus ; tamquam flos agri, sic efflorebit :"},{"number":16,"verse":"quoniam spiritus pertransibit in illo, et non subsistet, et non cognoscet amplius locum suum."},{"number":17,"verse":"Misericordia autem Domini ab æterno, et usque in æternum super timentes eum. Et justitia illius in filios filiorum,"},{"number":18,"verse":"his qui servant testamentum ejus, et memores sunt mandatorum ipsius ad faciendum ea."},{"number":19,"verse":"Dominus in cælo paravit sedem suam, et regnum ipsius omnibus dominabitur."},{"number":20,"verse":"Benedicite Domino, omnes angeli ejus : potentes virtute, facientes verbum illius, ad audiendam vocem sermonum ejus."},{"number":21,"verse":"Benedicite Domino, omnes virtutes ejus ; ministri ejus, qui facitis voluntatem ejus."},{"number":22,"verse":"Benedicite Domino, omnia opera ejus : in omni loco dominationis ejus, benedic, anima mea, Domino."}]}