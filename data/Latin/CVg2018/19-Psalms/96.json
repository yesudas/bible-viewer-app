{"bibleAbbr":"CVg2018","bookName":"Psalms","bookEnglishName":"Psalms","chapterNumber":96,"verses":[{"number":1,"verse":"Huic David, quando terra ejus restituta est. Dominus regnavit : exsultet terra ; lætentur insulæ multæ."},{"number":2,"verse":"Nubes et caligo in circuitu ejus ; justitia et judicium correctio sedis ejus."},{"number":3,"verse":"Ignis ante ipsum præcedet, et inflammabit in circuitu inimicos ejus."},{"number":4,"verse":"Illuxerunt fulgura ejus orbi terræ ; vidit, et commota est terra."},{"number":5,"verse":"Montes sicut cera fluxerunt a facie Domini ; a facie Domini omnis terra."},{"number":6,"verse":"Annuntiaverunt cæli justitiam ejus, et viderunt omnes populi gloriam ejus."},{"number":7,"verse":"Confundantur omnes qui adorant sculptilia, et qui gloriantur in simulacris suis. Adorate eum omnes angeli ejus."},{"number":8,"verse":"Audivit, et lætata est Sion, et exsultaverunt filiæ Judæ propter judicia tua, Domine."},{"number":9,"verse":"Quoniam tu Dominus altissimus super omnem terram ; nimis exaltatus es super omnes deos."},{"number":10,"verse":"Qui diligitis Dominum, odite malum : custodit Dominus animas sanctorum suorum ; de manu peccatoris liberabit eos."},{"number":11,"verse":"Lux orta est justo, et rectis corde lætitia."},{"number":12,"verse":"Lætamini, justi, in Domino, et confitemini memoriæ sanctificationis ejus."}]}