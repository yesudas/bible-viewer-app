{"bibleAbbr":"CVg2018","bookName":"Psalms","bookEnglishName":"Psalms","chapterNumber":25,"verses":[{"number":1,"verse":"In finem. Psalmus David. Judica me, Domine, quoniam ego in innocentia mea ingressus sum, et in Domino sperans non infirmabor."},{"number":2,"verse":"Proba me, Domine, et tenta me ; ure renes meos et cor meum."},{"number":3,"verse":"Quoniam misericordia tua ante oculos meos est, et complacui in veritate tua."},{"number":4,"verse":"Non sedi cum concilio vanitatis, et cum iniqua gerentibus non introibo."},{"number":5,"verse":"Odivi ecclesiam malignantium, et cum impiis non sedebo."},{"number":6,"verse":"Lavabo inter innocentes manus meas, et circumdabo altare tuum, Domine :"},{"number":7,"verse":"ut audiam vocem laudis, et enarrem universa mirabilia tua."},{"number":8,"verse":"Domine, dilexi decorem domus tuæ, et locum habitationis gloriæ tuæ."},{"number":9,"verse":"Ne perdas cum impiis, Deus, animam meam, et cum viris sanguinum vitam meam :"},{"number":10,"verse":"in quorum manibus iniquitates sunt ; dextera eorum repleta est muneribus."},{"number":11,"verse":"Ego autem in innocentia mea ingressus sum ; redime me, et miserere mei."},{"number":12,"verse":"Pes meus stetit in directo ; in ecclesiis benedicam te, Domine."}]}