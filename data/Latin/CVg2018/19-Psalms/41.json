{"bibleAbbr":"CVg2018","bookName":"Psalms","bookEnglishName":"Psalms","chapterNumber":41,"verses":[{"number":1,"verse":"In finem. Intellectus filiis Core."},{"number":2,"verse":"Quemadmodum desiderat cervus ad fontes aquarum, ita desiderat anima mea ad te, Deus."},{"number":3,"verse":"Sitivit anima mea ad Deum fortem, vivum ; quando veniam, et apparebo ante faciem Dei ?"},{"number":4,"verse":"Fuerunt mihi lacrimæ meæ panes die ac nocte, dum dicitur mihi quotidie : Ubi est Deus tuus ?"},{"number":5,"verse":"Hæc recordatus sum, et effudi in me animam meam, quoniam transibo in locum tabernaculi admirabilis, usque ad domum Dei, in voce exsultationis et confessionis, sonus epulantis."},{"number":6,"verse":"Quare tristis es, anima mea ? et quare conturbas me ? Spera in Deo, quoniam adhuc confitebor illi, salutare vultus mei,"},{"number":7,"verse":"et Deus meus. Ad meipsum anima mea conturbata est : propterea memor ero tui de terra Jordanis et Hermoniim a monte modico."},{"number":8,"verse":"Abyssus abyssum invocat, in voce cataractarum tuarum ; omnia excelsa tua, et fluctus tui super me transierunt."},{"number":9,"verse":"In die mandavit Dominus misericordiam suam, et nocte canticum ejus ; apud me oratio Deo vitæ meæ."},{"number":10,"verse":"Dicam Deo : Susceptor meus es ; quare oblitus es mei ? et quare contristatus incedo, dum affligit me inimicus ?"},{"number":11,"verse":"Dum confringuntur ossa mea, exprobraverunt mihi qui tribulant me inimici mei, dum dicunt mihi per singulos dies : Ubi est Deus tuus ?"},{"number":12,"verse":"Quare tristis es, anima mea ? et quare conturbas me ? Spera in Deo, quoniam adhuc confitebor illi, salutare vultus mei, et Deus meus."}]}