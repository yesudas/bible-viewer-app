{"bibleAbbr":"CVg2018","bookName":"Psalms","bookEnglishName":"Psalms","chapterNumber":18,"verses":[{"number":1,"verse":"In finem. Psalmus David."},{"number":2,"verse":"Cæli enarrant gloriam Dei, et opera manuum ejus annuntiat firmamentum."},{"number":3,"verse":"Dies diei eructat verbum, et nox nocti indicat scientiam."},{"number":4,"verse":"Non sunt loquelæ, neque sermones, quorum non audiantur voces eorum."},{"number":5,"verse":"In omnem terram exivit sonus eorum, et in fines orbis terræ verba eorum."},{"number":6,"verse":"In sole posuit tabernaculum suum ; et ipse tamquam sponsus procedens de thalamo suo. Exsultavit ut gigas ad currendam viam ;"},{"number":7,"verse":"a summo cælo egressio ejus. Et occursus ejus usque ad summum ejus ; nec est qui se abscondat a calore ejus."},{"number":8,"verse":"Lex Domini immaculata, convertens animas ; testimonium Domini fidele, sapientiam præstans parvulis."},{"number":9,"verse":"Justitiæ Domini rectæ, lætificantes corda ; præceptum Domini lucidum, illuminans oculos."},{"number":10,"verse":"Timor Domini sanctus, permanens in sæculum sæculi ; judicia Domini vera, justificata in semetipsa,"},{"number":11,"verse":"desiderabilia super aurum et lapidem pretiosum multum, et dulciora super mel et favum."},{"number":12,"verse":"Etenim servus tuus custodit ea ; in custodiendis illis retributio multa."},{"number":13,"verse":"Delicta quis intelligit ? ab occultis meis munda me ;"},{"number":14,"verse":"et ab alienis parce servo tuo. Si mei non fuerint dominati, tunc immaculatus ero, et emundabor a delicto maximo."},{"number":15,"verse":"Et erunt ut complaceant eloquia oris mei, et meditatio cordis mei in conspectu tuo semper. Domine, adjutor meus, et redemptor meus."}]}