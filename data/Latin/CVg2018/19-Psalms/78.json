{"bibleAbbr":"CVg2018","bookName":"Psalms","bookEnglishName":"Psalms","chapterNumber":78,"verses":[{"number":1,"verse":"Psalmus Asaph. Deus, venerunt gentes in hæreditatem tuam ; polluerunt templum sanctum tuum ; posuerunt Jerusalem in pomorum custodiam."},{"number":2,"verse":"Posuerunt morticina servorum tuorum escas volatilibus cæli ; carnes sanctorum tuorum bestiis terræ."},{"number":3,"verse":"Effuderunt sanguinem eorum tamquam aquam in circuitu Jerusalem, et non erat qui sepeliret."},{"number":4,"verse":"Facti sumus opprobrium vicinis nostris ; subsannatio et illusio his qui in circuitu nostro sunt."},{"number":5,"verse":"Usquequo, Domine, irasceris in finem ? accendetur velut ignis zelus tuus ?"},{"number":6,"verse":"Effunde iram tuam in gentes quæ te non noverunt, et in regna quæ nomen tuum non invocaverunt :"},{"number":7,"verse":"quia comederunt Jacob, et locum ejus desolaverunt."},{"number":8,"verse":"Ne memineris iniquitatum nostrarum antiquarum ; cito anticipent nos misericordiæ tuæ, quia pauperes facti sumus nimis."},{"number":9,"verse":"Adjuva nos, Deus salutaris noster, et propter gloriam nominis tui, Domine, libera nos : et propitius esto peccatis nostris, propter nomen tuum."},{"number":10,"verse":"Ne forte dicant in gentibus : Ubi est Deus eorum ? et innotescat in nationibus coram oculis nostris ultio sanguinis servorum tuorum qui effusus est."},{"number":11,"verse":"Introëat in conspectu tuo gemitus compeditorum ; secundum magnitudinem brachii tui posside filios mortificatorum :"},{"number":12,"verse":"et redde vicinis nostris septuplum in sinu eorum ; improperium ipsorum quod exprobraverunt tibi, Domine."},{"number":13,"verse":"Nos autem populus tuus, et oves pascuæ tuæ, confitebimur tibi in sæculum ; in generationem et generationem annuntiabimus laudem tuam."}]}