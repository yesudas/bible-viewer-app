{"bibleAbbr":"CVg2018","bookName":"Psalms","bookEnglishName":"Psalms","chapterNumber":37,"verses":[{"number":1,"verse":"Psalmus David, in rememorationem de sabbato."},{"number":2,"verse":"Domine, ne in furore tuo arguas me, neque in ira tua corripias me :"},{"number":3,"verse":"quoniam sagittæ tuæ infixæ sunt mihi, et confirmasti super me manum tuam."},{"number":4,"verse":"Non est sanitas in carne mea, a facie iræ tuæ ; non est pax ossibus meis, a facie peccatorum meorum :"},{"number":5,"verse":"quoniam iniquitates meæ supergressæ sunt caput meum, et sicut onus grave gravatæ sunt super me."},{"number":6,"verse":"Putruerunt et corruptæ sunt cicatrices meæ, a facie insipientiæ meæ."},{"number":7,"verse":"Miser factus sum et curvatus sum usque in finem ; tota die contristatus ingrediebar."},{"number":8,"verse":"Quoniam lumbi mei impleti sunt illusionibus, et non est sanitas in carne mea."},{"number":9,"verse":"Afflictus sum, et humiliatus sum nimis ; rugiebam a gemitu cordis mei."},{"number":10,"verse":"Domine, ante te omne desiderium meum, et gemitus meus a te non est absconditus."},{"number":11,"verse":"Cor meum conturbatum est ; dereliquit me virtus mea, et lumen oculorum meorum, et ipsum non est mecum."},{"number":12,"verse":"Amici mei et proximi mei adversum me appropinquaverunt, et steterunt ; et qui juxta me erant, de longe steterunt : et vim faciebant qui quærebant animam meam."},{"number":13,"verse":"Et qui inquirebant mala mihi, locuti sunt vanitates, et dolos tota die meditabantur."},{"number":14,"verse":"Ego autem, tamquam surdus, non audiebam ; et sicut mutus non aperiens os suum."},{"number":15,"verse":"Et factus sum sicut homo non audiens, et non habens in ore suo redargutiones."},{"number":16,"verse":"Quoniam in te, Domine, speravi ; tu exaudies me, Domine Deus meus."},{"number":17,"verse":"Quia dixi : Nequando supergaudeant mihi inimici mei ; et dum commoventur pedes mei, super me magna locuti sunt."},{"number":18,"verse":"Quoniam ego in flagella paratus sum, et dolor meus in conspectu meo semper."},{"number":19,"verse":"Quoniam iniquitatem meam annuntiabo, et cogitabo pro peccato meo."},{"number":20,"verse":"Inimici autem mei vivunt, et confirmati sunt super me : et multiplicati sunt qui oderunt me inique."},{"number":21,"verse":"Qui retribuunt mala pro bonis detrahebant mihi, quoniam sequebar bonitatem."},{"number":22,"verse":"Ne derelinquas me, Domine Deus meus ; ne discesseris a me."},{"number":23,"verse":"Intende in adjutorium meum, Domine Deus salutis meæ."}]}