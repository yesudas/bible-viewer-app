{"bibleAbbr":"CVg2018","bookName":"Micah","bookEnglishName":"Micah","chapterNumber":7,"verses":[{"number":1,"verse":"Væ mihi, quia factus sum sicut qui colligit in autumno racemos vindemiæ ! non est botrus ad comedendum, præcoquas ficus desideravit anima mea."},{"number":2,"verse":"Periit sanctus de terra, et rectus in hominibus non est : omnes in sanguine insidiantur ; vir fratrem suum ad mortem venatur."},{"number":3,"verse":"Malum manuum suarum dicunt bonum : princeps postulat, et judex in reddendo est ; et magnus locutus est desiderium animæ suæ, et conturbaverunt eam."},{"number":4,"verse":"Qui optimus in eis est, quasi paliurus, et qui rectus, quasi spina de sepe. Dies speculationis tuæ, visitatio tua venit : nunc erit vastitas eorum."},{"number":5,"verse":"Nolite credere amico, et nolite confidere in duce : ab ea quæ dormit in sinu tuo custodi claustra oris tui."},{"number":6,"verse":"Quia filius contumeliam facit patri, et filia consurgit adversus matrem suam : nurus adversus socrum suam, et inimici hominis domestici ejus."},{"number":7,"verse":"Ego autem ad Dominum aspiciam ; exspectabo Deum, salvatorem meum : audiet me Deus meus."},{"number":8,"verse":"Ne læteris, inimica mea, super me, quia cecidi : consurgam cum sedero in tenebris : Dominus lux mea est."},{"number":9,"verse":"Iram Domini portabo, quoniam peccavi ei, donec causam meam judicet, et faciat judicium meum. Educet me in lucem : videbo justitiam ejus."},{"number":10,"verse":"Et aspiciet inimica mea, et operietur confusione, quæ dicit ad me : Ubi est Dominus Deus tuus ? Oculi mei videbunt in eam : nunc erit in conculcationem ut lutum platearum."},{"number":11,"verse":"Dies, ut ædificentur maceriæ tuæ ; in die illa longe fiet lex."},{"number":12,"verse":"In die illa et usque ad te veniet de Assur, et usque ad civitates munitas, et a civitatibus munitis usque ad flumen, et ad mare de mari, et ad montem de monte."},{"number":13,"verse":"Et terra erit in desolationem propter habitatores suos, et propter fructum cogitationum eorum."},{"number":14,"verse":"Pasce populum tuum in virga tua, gregem hæreditatis tuæ, habitantes solos, in saltu, in medio Carmeli. Pascentur Basan et Galaad juxta dies antiquos."},{"number":15,"verse":"Secundum dies egressionis tuæ de terra Ægypti, ostendam ei mirabilia."},{"number":16,"verse":"Videbunt gentes, et confundentur super omni fortitudine sua. Ponent manum super os, aures eorum surdæ erunt."},{"number":17,"verse":"Lingent pulverem sicut serpentes ; velut reptilia terræ perturbabuntur in ædibus suis. Dominum Deum nostrum formidabunt, et timebunt te."},{"number":18,"verse":"Quis, Deus, similis tui, qui aufers iniquitatem, et transis peccatum reliquiarum hæreditatis tuæ ? Non immittet ultra furorem suum, quoniam volens misericordiam est."},{"number":19,"verse":"Revertetur, et miserebitur nostri ; deponet iniquitates nostras, et projiciet in profundum maris omnia peccata nostra."},{"number":20,"verse":"Dabis veritatem Jacob, misericordiam Abraham, quæ jurasti patribus nostris a diebus antiquis."}]}