{"bibleAbbr":"CVg2018","bookName":"Micah","bookEnglishName":"Micah","chapterNumber":6,"verses":[{"number":1,"verse":"Audite quæ Dominus loquitur : Surge, contende judicio adversum montes, et audiant colles vocem tuam."},{"number":2,"verse":"Audiant montes judicium Domini, et fortia fundamenta terræ ; quia judicium Domini cum populo suo, et cum Israël dijudicabitur."},{"number":3,"verse":"Popule meus, quid feci tibi ? aut quid molestus fui tibi ? Responde mihi."},{"number":4,"verse":"Quia eduxi te de terra Ægypti, et de domo servientium liberavi te, et misi ante faciem tuam Moysen, et Aaron, et Mariam."},{"number":5,"verse":"Popule meus, memento, quæso, quid cogitaverit Balach, rex Moab, et quid responderit ei Balaam, filius Beor, de Setim usque ad Galgalam, ut cognosceres justitias Domini."},{"number":6,"verse":"Quid dignum offeram Domino ? curvabo genu Deo excelso ? Numquid offeram ei holocautomata et vitulos anniculos ?"},{"number":7,"verse":"numquid placari potest Dominus in millibus arietum, aut in multis millibus hircorum pinguium ? numquid dabo primogenitum meum pro scelere meo, fructum ventris mei pro peccato animæ meæ ?"},{"number":8,"verse":"Indicabo tibi, o homo, quid sit bonum, et quid Dominus requirat a te : utique facere judicium, et diligere misericordiam, et sollicitum ambulare cum Deo tuo."},{"number":9,"verse":"Vox Domini ad civitatem clamat, et salus erit timentibus nomen tuum : audite, tribus, et quis approbabit illud ?"},{"number":10,"verse":"Adhuc ignis in domo impii thesauri iniquitatis, et mensura minor iræ plena."},{"number":11,"verse":"Numquid justificabo stateram impiam, et saccelli pondera dolosa ?"},{"number":12,"verse":"In quibus divites ejus repleti sunt iniquitate, et habitantes in ea loquebantur mendacium, et lingua eorum fraudulenta in ore eorum."},{"number":13,"verse":"Et ego ergo cœpi percutere te perditione super peccatis tuis."},{"number":14,"verse":"Tu comedes, et non saturaberis, et humiliatio tua in medio tui : et apprehendes, et non salvabis, et quos salvaveris, in gladium dabo."},{"number":15,"verse":"Tu seminabis, et non metes : tu calcabis olivam, et non ungeris oleo ; et mustum, et non bibes vinum."},{"number":16,"verse":"Et custodisti præcepta Amri, et omne opus domus Achab, et ambulasti in voluntatibus eorum : ut darem te in perditionem, et habitantes in ea in sibilum, et opprobrium populi mei portabitis."}]}