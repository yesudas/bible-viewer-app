{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":4,"verses":[{"number":1,"verse":"Sic nos existimet homo ut ministros Christi, et dispensatores mysteriorum Dei."},{"number":2,"verse":"Hic jam quæritur inter dispensatores ut fidelis quis inveniatur."},{"number":3,"verse":"Mihi autem pro minimo est ut a vobis judicer, aut ab humano die : sed neque meipsum judico."},{"number":4,"verse":"Nihil enim mihi conscius sum, sed non in hoc justificatus sum : qui autem judicat me, Dominus est."},{"number":5,"verse":"Itaque nolite ante tempus judicare, quoadusque veniat Dominus : qui et illuminabit abscondita tenebrarum, et manifestabit consilia cordium : et tunc laus erit unicuique a Deo."},{"number":6,"verse":"Hæc autem, fratres, transfiguravi in me et Apollo, propter vos : ut in nobis discatis, ne supra quam scriptum est, unus adversus alterum infletur pro alio."},{"number":7,"verse":"Quis enim te discernit ? quid autem habes quod non accepisti ? si autem accepisti, quid gloriaris quasi non acceperis ?"},{"number":8,"verse":"Jam saturati estis, jam divites facti estis : sine nobis regnatis : et utinam regnetis, ut et nos vobiscum regnemus."},{"number":9,"verse":"Puto enim quod Deus nos Apostolos novissimos ostendit, tamquam morti destinatos : quia spectaculum facti sumus mundo, et angelis, et hominibus."},{"number":10,"verse":"Nos stulti propter Christum, vos autem prudentes in Christo : nos infirmi, vos autem fortes : vos nobiles, nos autem ignobiles."},{"number":11,"verse":"Usque in hanc horam et esurimus, et sitimus, et nudi sumus, et colaphis cædimur, et instabiles sumus,"},{"number":12,"verse":"et laboramus operantes manibus nostris : maledicimur, et benedicimus : persecutionem patimur, et sustinemus :"},{"number":13,"verse":"blasphemamur, et obsecramus : tamquam purgamenta hujus mundi facti sumus, omnium peripsema usque adhuc."},{"number":14,"verse":"Non ut confundam vos, hæc scribo, sed ut filios meos carissimos moneo."},{"number":15,"verse":"Nam si decem millia pædagogorum habeatis in Christo, sed non multos patres. Nam in Christo Jesu per Evangelium ego vos genui."},{"number":16,"verse":"Rogo ergo vos, imitatores mei estote, sicut et ego Christi."},{"number":17,"verse":"Ideo misi ad vos Timotheum, qui est filius meus carissimus, et fidelis in Domino : qui vos commonefaciet vias meas, quæ sunt in Christo Jesu, sicut ubique in omni ecclesia doceo."},{"number":18,"verse":"Tamquam non venturus sim ad vos, sic inflati sunt quidam."},{"number":19,"verse":"Veniam autem ad vos cito, si Dominus voluerit : et cognoscam non sermonem eorum qui inflati sunt, sed virtutem."},{"number":20,"verse":"Non enim in sermone est regnum Dei, sed in virtute."},{"number":21,"verse":"Quid vultis ? in virga veniam ad vos, an in caritate, et spiritu mansuetudinis ?"}]}