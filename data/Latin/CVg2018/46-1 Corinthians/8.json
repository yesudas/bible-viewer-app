{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":8,"verses":[{"number":1,"verse":"De iis autem quæ idolis sacrificantur, scimus quia omnes scientiam habemus. Scientia inflat, caritas vero ædificat."},{"number":2,"verse":"Si quis autem se existimat scire aliquid, nondum cognovit quemadmodum oporteat eum scire."},{"number":3,"verse":"Si quis autem diligit Deum, hic cognitus est ab eo."},{"number":4,"verse":"De escis autem quæ idolis immolantur, scimus quia nihil est idolum in mundo, et quod nullus est Deus, nisi unus."},{"number":5,"verse":"Nam etsi sunt qui dicantur dii sive in cælo, sive in terra (siquidem sunt dii multi, et domini multi) :"},{"number":6,"verse":"nobis tamen unus est Deus, Pater, ex quo omnia, et nos in illum : et unus Dominus Jesus Christus, per quem omnia, et nos per ipsum."},{"number":7,"verse":"Sed non in omnibus est scientia. Quidam autem cum conscientia usque nunc idoli, quasi idolothytum manducant : et conscientia ipsorum cum sit infirma, polluitur."},{"number":8,"verse":"Esca autem nos non commendat Deo. Neque enim si manducaverimus, abundabimus : neque si non manducaverimus, deficiemus."},{"number":9,"verse":"Videte autem ne forte hæc licentia vestra offendiculum fiat infirmis."},{"number":10,"verse":"Si enim quis viderit eum, qui habet scientiam, in idolio recumbentem : nonne conscientia ejus, cum sit infirma, ædificabitur ad manducandum idolothyta ?"},{"number":11,"verse":"Et peribit infirmus in tua scientia, frater, propter quem Christus mortuus est ?"},{"number":12,"verse":"Sic autem peccantes in fratres, et percutientes conscientiam eorum infirmam, in Christum peccatis."},{"number":13,"verse":"Quapropter si esca scandalizat fratrem meum, non manducabo carnem in æternum, ne fratrem meum scandalizem."}]}