{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":15,"verses":[{"number":1,"verse":"Notum autem vobis facio, fratres, Evangelium, quod prædicavi vobis, quod et accepistis, in quo et statis,"},{"number":2,"verse":"per quod et salvamini : qua ratione prædicaverim vobis, si tenetis, nisi frustra credidistis."},{"number":3,"verse":"Tradidi enim vobis in primis quod et accepi : quoniam Christus mortuus est pro peccatis nostris secundum Scripturas :"},{"number":4,"verse":"et quia sepultus est, et quia resurrexit tertia die secundum Scripturas :"},{"number":5,"verse":"et quia visus est Cephæ, et post hoc undecim :"},{"number":6,"verse":"deinde visus est plus quam quingentis fratribus simul : ex quibus multi manent usque adhuc, quidam autem dormierunt :"},{"number":7,"verse":"deinde visus est Jacobo, deinde Apostolis omnibus :"},{"number":8,"verse":"novissime autem omnium tamquam abortivo, visus est et mihi."},{"number":9,"verse":"Ego enim sum minimus Apostolorum, qui non sum dignus vocari Apostolus, quoniam persecutus sum ecclesiam Dei."},{"number":10,"verse":"Gratia autem Dei sum id quod sum, et gratia ejus in me vacua non fuit, sed abundantius illis omnibus laboravi : non ego autem, sed gratia Dei mecum :"},{"number":11,"verse":"sive enim ego, sive illi : sic prædicamus, et sic credidistis."},{"number":12,"verse":"Si autem Christus prædicatur quod resurrexit a mortuis, quomodo quidam dicunt in vobis, quoniam resurrectio mortuorum non est ?"},{"number":13,"verse":"Si autem resurrectio mortuorum non est : neque Christus resurrexit."},{"number":14,"verse":"Si autem Christus non resurrexit, inanis est ergo prædicatio nostra, inanis est et fides vestra :"},{"number":15,"verse":"invenimur autem et falsi testes Dei : quoniam testimonium diximus adversus Deum quod suscitaverit Christum, quem non suscitavit, si mortui non resurgunt."},{"number":16,"verse":"Nam si mortui non resurgunt, neque Christus resurrexit."},{"number":17,"verse":"Quod si Christus non resurrexit, vana est fides vestra : adhuc enim estis in peccatis vestris."},{"number":18,"verse":"Ergo et qui dormierunt in Christo, perierunt."},{"number":19,"verse":"Si in hac vita tantum in Christo sperantes sumus, miserabiliores sumus omnibus hominibus."},{"number":20,"verse":"Nunc autem Christus resurrexit a mortuis primitiæ dormientium,"},{"number":21,"verse":"quoniam quidem per hominem mors, et per hominem resurrectio mortuorum."},{"number":22,"verse":"Et sicut in Adam omnes moriuntur, ita et in Christo omnes vivificabuntur."},{"number":23,"verse":"Unusquisque autem in suo ordine, primitiæ Christus : deinde ii qui sunt Christi, qui in adventu ejus crediderunt."},{"number":24,"verse":"Deinde finis : cum tradiderit regnum Deo et Patri, cum evacuaverit omnem principatum, et potestatem, et virtutem."},{"number":25,"verse":"Oportet autem illum regnare donec ponat omnes inimicos sub pedibus ejus."},{"number":26,"verse":"Novissima autem inimica destruetur mors : omnia enim subjecit pedibus ejus. Cum autem dicat :"},{"number":27,"verse":"Omnia subjecta sunt ei, sine dubio præter eum qui subjecit ei omnia."},{"number":28,"verse":"Cum autem subjecta fuerint illi omnia : tunc et ipse Filius subjectus erit ei, qui subjecit sibi omnia, ut sit Deus omnia in omnibus."},{"number":29,"verse":"Alioquin quid facient qui baptizantur pro mortuis, si omnino mortui non resurgunt ? ut quid et baptizantur pro illis ?"},{"number":30,"verse":"ut quid et nos periclitamur omni hora ?"},{"number":31,"verse":"Quotidie morior per vestram gloriam, fratres, quam habeo in Christo Jesu Domino nostro."},{"number":32,"verse":"Si secundum hominem ad bestias pugnavi Ephesi, quid mihi prodest, si mortui non resurgunt ? Manducemus, et bibamus, cras enim moriemur."},{"number":33,"verse":"Nolite seduci : corrumpunt mores bonos colloquia mala."},{"number":34,"verse":"Evigilate justi, et nolite peccare : ignorantiam enim Dei quidam habent, ad reverentiam vobis loquor."},{"number":35,"verse":"Sed dicet aliquis : Quomodo resurgunt mortui ? qualive corpore venient ?"},{"number":36,"verse":"Insipiens, tu quod seminas non vivificatur, nisi prius moriatur :"},{"number":37,"verse":"et quod seminas, non corpus, quod futurum est, seminas, sed nudum granum, ut puta tritici, aut alicujus ceterorum."},{"number":38,"verse":"Deus autem dat illi corpus sicut vult : ut unicuique seminum proprium corpus."},{"number":39,"verse":"Non omnis caro, eadem caro : sed alia quidem hominum, alia vero pecorum, alia volucrum, alia autem piscium."},{"number":40,"verse":"Et corpora cælestia, et corpora terrestria : sed alia quidem cælestium gloria, alia autem terrestrium."},{"number":41,"verse":"Alia claritas solis, alia claritas lunæ, et alia claritas stellarum. Stella enim a stella differt in claritate :"},{"number":42,"verse":"sic et resurrectio mortuorum. Seminatur in corruptione, surget in incorruptione."},{"number":43,"verse":"Seminatur in ignobilitate, surget in gloria : seminatur in infirmitate, surget in virtute :"},{"number":44,"verse":"seminatur corpus animale, surget corpus spiritale. Si est corpus animale, est et spiritale, sicut scriptum est :"},{"number":45,"verse":"Factus est primus homo Adam in animam viventem, novissimus Adam in spiritum vivificantem."},{"number":46,"verse":"Sed non prius quod spiritale est, sed quod animale : deinde quod spiritale."},{"number":47,"verse":"Primus homo de terra, terrenus : secundus homo de cælo, cælestis."},{"number":48,"verse":"Qualis terrenus, tales et terreni : et qualis cælestis, tales et cælestes."},{"number":49,"verse":"Igitur, sicut portavimus imaginem terreni, portemus et imaginem cælestis."},{"number":50,"verse":"Hoc autem dico, fratres : quia caro et sanguis regnum Dei possidere non possunt : neque corruptio incorruptelam possidebit."},{"number":51,"verse":"Ecce mysterium vobis dico : omnes quidem resurgemus, sed non omnes immutabimur."},{"number":52,"verse":"In momento, in ictu oculi, in novissima tuba : canet enim tuba, et mortui resurgent incorrupti : et nos immutabimur."},{"number":53,"verse":"Oportet enim corruptibile hoc induere incorruptionem : et mortale hoc induere immortalitatem."},{"number":54,"verse":"Cum autem mortale hoc induerit immortalitatem, tunc fiet sermo, qui scriptus est : Absorpta est mors in victoria."},{"number":55,"verse":"Ubi est mors victoria tua ? ubi est mors stimulus tuus ?"},{"number":56,"verse":"Stimulus autem mortis peccatum est : virtus vero peccati lex."},{"number":57,"verse":"Deo autem gratias, qui dedit nobis victoriam per Dominum nostrum Jesum Christum."},{"number":58,"verse":"Itaque fratres mei dilecti, stabiles estote, et immobiles : abundantes in opere Domini semper, scientes quod labor vester non est inanis in Domino."}]}