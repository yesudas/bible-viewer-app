{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":10,"verses":[{"number":1,"verse":"Nolo enim vos ignorare fratres, quoniam patres nostri omnes sub nube fuerunt, et omnes mare transierunt,"},{"number":2,"verse":"et omnes in Moyse baptizati sunt in nube, et in mari :"},{"number":3,"verse":"et omnes eamdem escam spiritalem manducaverunt,"},{"number":4,"verse":"et omnes eumdem potum spiritalem biberunt (bibebant autem de spiritali, consequente eos, petra : petra autem erat Christus) :"},{"number":5,"verse":"sed non in pluribus eorum beneplacitum est Deo : nam prostrati sunt in deserto."},{"number":6,"verse":"Hæc autem in figura facta sunt nostri, ut non simus concupiscentes malorum, sicut et illi concupierunt."},{"number":7,"verse":"Neque idololatræ efficiamini, sicut quidam ex ipsis : quemadmodum scriptum est : Sedit populus manducare, et bibere, et surrexerunt ludere."},{"number":8,"verse":"Neque fornicemur, sicut quidam ex ipsis fornicati sunt, et ceciderunt una die viginti tria millia."},{"number":9,"verse":"Neque tentemus Christum, sicut quidam eorum tentaverunt, et a serpentibus perierunt."},{"number":10,"verse":"Neque murmuraveritis, sicut quidam eorum murmuraverunt, et perierunt ab exterminatore."},{"number":11,"verse":"Hæc autem omnia in figura contingebant illis : scripta sunt autem ad correptionem nostram, in quos fines sæculorum devenerunt."},{"number":12,"verse":"Itaque qui se existimat stare, videat ne cadat."},{"number":13,"verse":"Tentatio vos non apprehendat nisi humana : fidelis autem Deus est, qui non patietur vos tentari supra id quod potestis, sed faciet etiam cum tentatione proventum ut possitis sustinere."},{"number":14,"verse":"Propter quod, carissimi mihi, fugite ab idolorum cultura :"},{"number":15,"verse":"ut prudentibus loquor, vos ipsi judicate quod dico."},{"number":16,"verse":"Calix benedictionis, cui benedicimus, nonne communicatio sanguinis Christi est ? et panis quem frangimus, nonne participatio corporis Domini est ?"},{"number":17,"verse":"Quoniam unus panis, unum corpus multi sumus, omnes qui de uno pane participamus."},{"number":18,"verse":"Videte Israël secundum carnem : nonne qui edunt hostias, participes sunt altaris ?"},{"number":19,"verse":"Quid ergo ? dico quod idolis immolatum sit aliquid ? aut quod idolum, sit aliquid ?"},{"number":20,"verse":"Sed quæ immolant gentes, dæmoniis immolant, et non Deo. Nolo autem vos socios fieri dæmoniorum :"},{"number":21,"verse":"non potestis calicem Domini bibere, et calicem dæmoniorum ; non potestis mensæ Domini participes esse, et mensæ dæmoniorum."},{"number":22,"verse":"An æmulamur Dominum ? numquid fortiores illo sumus ? Omnia mihi licent, sed non omnia expediunt."},{"number":23,"verse":"Omnia mihi licent, sed non omnia ædificat."},{"number":24,"verse":"Nemo quod suum est quærat, sed quod alterius."},{"number":25,"verse":"Omne quod in macello venit, manducate, nihil interrogantes propter conscientiam."},{"number":26,"verse":"Domini est terra, et plenitudo ejus."},{"number":27,"verse":"Si quis vocat vos infidelium, et vultis ire : omne quod vobis apponitur, manducate, nihil interrogantes propter conscientiam."},{"number":28,"verse":"Si quis autem dixerit : Hoc immolatum est idolis : nolite manducare propter illum qui indicavit, et propter conscientiam :"},{"number":29,"verse":"conscientiam autem dico non tuam, sed alterius. Ut quid enim libertas mea judicatur ab aliena conscientia ?"},{"number":30,"verse":"Si ego cum gratia participo, quid blasphemor pro eo quod gratias ago ?"},{"number":31,"verse":"Sive ergo manducatis, sive bibitis, sive aliud quid facitis : omnia in gloriam Dei facite."},{"number":32,"verse":"Sine offensione estote Judæis, et gentibus, et ecclesiæ Dei :"},{"number":33,"verse":"sicut et ego per omnia omnibus placeo, non quærens quod mihi utile est, sed quod multis : ut salvi fiant."}]}