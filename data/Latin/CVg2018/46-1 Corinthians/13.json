{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":13,"verses":[{"number":1,"verse":"Si linguis hominum loquar, et angelorum, caritatem autem non habeam, factus sum velut æs sonans, aut cymbalum tinniens."},{"number":2,"verse":"Et si habuero prophetiam, et noverim mysteria omnia, et omnem scientiam : et si habuero omnem fidem ita ut montes transferam, caritatem autem non habuero, nihil sum."},{"number":3,"verse":"Et si distribuero in cibos pauperum omnes facultates meas, et si tradidero corpus meum ita ut ardeam, caritatem autem non habuero, nihil mihi prodest."},{"number":4,"verse":"Caritas patiens est, benigna est. Caritas non æmulatur, non agit perperam, non inflatur,"},{"number":5,"verse":"non est ambitiosa, non quærit quæ sua sunt, non irritatur, non cogitat malum,"},{"number":6,"verse":"non gaudet super iniquitate, congaudet autem veritati :"},{"number":7,"verse":"omnia suffert, omnia credit, omnia sperat, omnia sustinet."},{"number":8,"verse":"Caritas numquam excidit : sive prophetiæ evacuabuntur, sive linguæ cessabunt, sive scientia destruetur."},{"number":9,"verse":"Ex parte enim cognoscimus, et ex parte prophetamus."},{"number":10,"verse":"Cum autem venerit quod perfectum est, evacuabitur quod ex parte est."},{"number":11,"verse":"Cum essem parvulus, loquebar ut parvulus, sapiebam ut parvulus, cogitabam ut parvulus. Quando autem factus sum vir, evacuavi quæ erant parvuli."},{"number":12,"verse":"Videmus nunc per speculum in ænigmate : tunc autem facie ad faciem. Nunc cognosco ex parte : tunc autem cognoscam sicut et cognitus sum."},{"number":13,"verse":"Nunc autem manent fides, spes, caritas, tria hæc : major autem horum est caritas."}]}