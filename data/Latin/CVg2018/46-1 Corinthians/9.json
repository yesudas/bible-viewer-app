{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":9,"verses":[{"number":1,"verse":"Non sum liber ? non sum Apostolus ? nonne Christum Jesum Dominum nostrum vidi ? nonne opus meum vos estis in Domino ?"},{"number":2,"verse":"Et si aliis non sum Apostolus, sed tamen vobis sum : nam signaculum apostolatus mei vos estis in Domino."},{"number":3,"verse":"Mea defensio apud eos qui me interrogant, hæc est :"},{"number":4,"verse":"Numquid non habemus potestatem manducandi et bibendi ?"},{"number":5,"verse":"numquid non habemus potestatem mulierem sororem circumducendi sicut et ceteri Apostoli, et fratres Domini, et Cephas ?"},{"number":6,"verse":"aut ego solus, et Barnabas, non habemus potestatem hoc operandi ?"},{"number":7,"verse":"Quis militat suis stipendiis umquam ? quis plantat vineam, et de fructu ejus non edit ? quis pascit gregem, et de lacte gregis non manducat ?"},{"number":8,"verse":"Numquid secundum hominem hæc dico ? an et lex hæc non dicit ?"},{"number":9,"verse":"Scriptum est enim in lege Moysi : Non alligabis os bovi trituranti. Numquid de bobus cura est Deo ?"},{"number":10,"verse":"an propter nos utique hoc dicit ? Nam propter nos scripta sunt : quoniam debet in spe qui arat, arare : et qui triturat, in spe fructus percipiendi."},{"number":11,"verse":"Si nos vobis spiritualia seminavimus, magnum est si nos carnalia vestra metamus ?"},{"number":12,"verse":"Si alii potestatis vestræ participes sunt, quare non potius nos ? Sed non usi sumus hac potestate : sed omnia sustinemus, ne quod offendiculum demus Evangelio Christi."},{"number":13,"verse":"Nescitis quoniam qui in sacrario operantur quæ de sacrario sunt, edunt : et qui altari deserviunt, cum altari participant ?"},{"number":14,"verse":"Ita et Dominus ordinavit iis qui Evangelium annuntiant, de Evangelio vivere."},{"number":15,"verse":"Ego autem nullo horum usus sum. Non autem scripsi hæc ut ita fiant in me : bonum est enim mihi magis mori, quam ut gloriam meam quis evacuet."},{"number":16,"verse":"Nam si evangelizavero, non est mihi gloria : necessitas enim mihi incumbit : væ enim mihi est, si non evangelizavero."},{"number":17,"verse":"Si enim volens hoc ago, mercedem habeo : si autem invitus, dispensatio mihi credita est."},{"number":18,"verse":"Quæ est ergo merces mea ? ut Evangelium prædicans, sine sumptu ponam Evangelium, ut non abutar potestate mea in Evangelio."},{"number":19,"verse":"Nam cum liber essem ex omnibus, omnium me servum feci, ut plures lucrifacerem."},{"number":20,"verse":"Et factus sum Judæis tamquam Judæus, ut Judæos lucrarer :"},{"number":21,"verse":"iis qui sub lege sunt, quasi sub lege essem (cum ipse non essem sub lege) ut eos qui sub lege erant, lucrifacerem : iis qui sine lege erant, tamquam sine lege essem (cum sine lege Dei non essem : sed in lege essem Christi) ut lucrifacerem eos qui sine lege erant."},{"number":22,"verse":"Factus sum infirmis infirmus, ut infirmos lucrifacerem. Omnibus omnia factus sum, ut omnes facerem salvos."},{"number":23,"verse":"Omnia autem facio propter Evangelium : ut particeps ejus efficiar."},{"number":24,"verse":"Nescitis quod ii qui in stadio currunt, omnes quidem currunt, sed unus accipit bravium ? Sic currite ut comprehendatis."},{"number":25,"verse":"Omnis autem qui in agone contendit, ab omnibus se abstinet, et illi quidem ut corruptibilem coronam accipiant : nos autem incorruptam."},{"number":26,"verse":"Ego igitur sic curro, non quasi in incertum : sic pugno, non quasi aërem verberans :"},{"number":27,"verse":"sed castigo corpus meum, et in servitutem redigo : ne forte cum aliis prædicaverim, ipse reprobus efficiar."}]}