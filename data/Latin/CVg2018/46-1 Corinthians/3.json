{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":3,"verses":[{"number":1,"verse":"Et ego, fratres, non potui vobis loqui quasi spiritualibus, sed quasi carnalibus. Tamquam parvulis in Christo,"},{"number":2,"verse":"lac vobis potum dedi, non escam : nondum enim poteratis : sed nec nunc quidem potestis : adhuc enim carnales estis."},{"number":3,"verse":"Cum enim sit inter vos zelus, et contentio : nonne carnales estis, et secundum hominem ambulatis ?"},{"number":4,"verse":"Cum enim quis dicat : Ego quidem sum Pauli ; alius autem : Ego Apollo : nonne homines estis ? Quid igitur est Apollo ? quid vero Paulus ?"},{"number":5,"verse":"ministri ejus, cui credidistis, et unicuique sicut Dominus dedit."},{"number":6,"verse":"Ego plantavi, Apollo rigavit : sed Deus incrementum dedit."},{"number":7,"verse":"Itaque neque qui plantat est aliquid, neque qui rigat : sed qui incrementum dat, Deus."},{"number":8,"verse":"Qui autem plantat, et qui rigat, unum sunt. Unusquisque autem propriam mercedem accipiet, secundum suum laborem."},{"number":9,"verse":"Dei enim sumus adjutores : Dei agricultura estis, Dei ædificatio estis."},{"number":10,"verse":"Secundum gratiam Dei, quæ data est mihi, ut sapiens architectus fundamentum posui : alius autem superædificat. Unusquisque autem videat quomodo superædificet."},{"number":11,"verse":"Fundamentum enim aliud nemo potest ponere præter id quod positum est, quod est Christus Jesus."},{"number":12,"verse":"Si quis autem superædificat super fundamentum hoc, aurum, argentum, lapides pretiosos, ligna, fœnum, stipulam,"},{"number":13,"verse":"uniuscujusque opus manifestum erit : dies enim Domini declarabit, quia in igne revelabitur : et uniuscujusque opus quale sit, ignis probabit."},{"number":14,"verse":"Si cujus opus manserit quod superædificavit, mercedem accipiet."},{"number":15,"verse":"Si cujus opus arserit, detrimentum patietur : ipse autem salvus erit, sic tamen quasi per ignem."},{"number":16,"verse":"Nescitis quia templum Dei estis, et Spiritus Dei habitat in vobis ?"},{"number":17,"verse":"Si quis autem templum Dei violaverit, disperdet illum Deus. Templum enim Dei sanctum est, quod estis vos."},{"number":18,"verse":"Nemo se seducat : si quis videtur inter vos sapiens esse in hoc sæculo, stultus fiat ut sit sapiens."},{"number":19,"verse":"Sapientia enim hujus mundi, stultitia est apud Deum. Scriptum est enim : Comprehendam sapientes in astutia eorum."},{"number":20,"verse":"Et iterum : Dominus novit cogitationes sapientium quoniam vanæ sunt."},{"number":21,"verse":"Nemo itaque glorietur in hominibus."},{"number":22,"verse":"Omnia enim vestra sunt, sive Paulus, sive Apollo, sive Cephas, sive mundus, sive vita, sive mors, sive præsentia, sive futura : omnia enim vestra sunt :"},{"number":23,"verse":"vos autem Christi : Christus autem Dei."}]}