{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":1,"verses":[{"number":1,"verse":"Paulus vocatus Apostolus Jesu Christi per voluntatem Dei, et Sosthenes frater,"},{"number":2,"verse":"ecclesiæ Dei, quæ est Corinthi, sanctificatis in Christo Jesu, vocatis sanctis, cum omnibus qui invocant nomen Domini nostri Jesu Christi, in omni loco ipsorum et nostro."},{"number":3,"verse":"Gratia vobis, et pax a Deo Patre nostro, et Domino Jesu Christo."},{"number":4,"verse":"Gratias ago Deo meo semper pro vobis in gratia Dei, quæ data est vobis in Christo Jesu :"},{"number":5,"verse":"quod in omnibus divites facti estis in illo, in omni verbo, et in omni scientia."},{"number":6,"verse":"Sicut testimonium Christi confirmatum est in vobis :"},{"number":7,"verse":"ita ut nihil vobis desit in ulla gratia, exspectantibus revelationem Domini nostri Jesu Christi,"},{"number":8,"verse":"qui et confirmabit vos usque in finem sine crimine, in die adventus Domini nostri Jesu Christi."},{"number":9,"verse":"Fidelis Deus : per quem vocati estis in societatem filii ejus Jesu Christi Domini nostri."},{"number":10,"verse":"Obsecro autem vos fratres per nomen Domini nostri Jesu Christi : ut idipsum dicatis omnes, et non sint in vobis schismata : sitis autem perfecti in eodem sensu, et in eadem sententia."},{"number":11,"verse":"Significatum est enim mihi de vobis fratres mei ab iis, qui sunt Chloës, quia contentiones sunt inter vos."},{"number":12,"verse":"Hoc autem dico, quod unusquisque vestrum dicit : Ego quidem sum Pauli : ego autem Apollo : ego vero Cephæ : ego autem Christi."},{"number":13,"verse":"Divisus est Christus ? numquid Paulus crucifixus est pro vobis ? aut in nomine Pauli baptizati estis ?"},{"number":14,"verse":"Gratias ago Deo, quod neminem vestrum baptizavi, nisi Crispum et Caium :"},{"number":15,"verse":"ne quis dicat quod in nomine meo baptizati estis."},{"number":16,"verse":"Baptizavi autem et Stephanæ domum : ceterum nescio si quem alium baptizaverim."},{"number":17,"verse":"Non enim misit me Christus baptizare, sed evangelizare : non in sapientia verbi, ut non evacuetur crux Christi."},{"number":18,"verse":"Verbum enim crucis pereuntibus quidem stultitia est : iis autem qui salvi fiunt, id est nobis, Dei virtus est."},{"number":19,"verse":"Scriptum est enim : Perdam sapientiam sapientium, et prudentiam prudentium reprobabo."},{"number":20,"verse":"Ubi sapiens ? ubi scriba ? ubi conquisitor hujus sæculi ? Nonne stultam fecit Deus sapientiam hujus mundi ?"},{"number":21,"verse":"Nam quia in Dei sapientia non cognovit mundus per sapientiam Deum : placuit Deo per stultitiam prædicationis salvos facere credentes."},{"number":22,"verse":"Quoniam et Judæi signa petunt, et Græci sapientiam quærunt :"},{"number":23,"verse":"nos autem prædicamus Christum crucifixum : Judæis quidem scandalum, gentibus autem stultitiam,"},{"number":24,"verse":"ipsis autem vocatis Judæis, atque Græcis Christum Dei virtutem, et Dei sapientiam :"},{"number":25,"verse":"quia quod stultum est Dei, sapientius est hominibus : et quod infirmum est Dei, fortius est hominibus."},{"number":26,"verse":"Videte enim vocationem vestram, fratres, quia non multi sapientes secundum carnem, non multi potentes, non multi nobiles :"},{"number":27,"verse":"sed quæ stulta sunt mundi elegit Deus, ut confundat sapientes : et infirma mundi elegit Deus, ut confundat fortia :"},{"number":28,"verse":"et ignobilia mundi, et contemptibilia elegit Deus, et ea quæ non sunt, ut ea quæ sunt destrueret :"},{"number":29,"verse":"ut non glorietur omnis caro in conspectu ejus."},{"number":30,"verse":"Ex ipso autem vos estis in Christo Jesu, qui factus est nobis sapientia a Deo, et justitia, et sanctificatio, et redemptio :"},{"number":31,"verse":"ut quemadmodum scriptum est : Qui gloriatur, in Domino glorietur."}]}