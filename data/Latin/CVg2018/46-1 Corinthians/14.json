{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":14,"verses":[{"number":1,"verse":"Sectamini caritatem, æmulamini spiritualia : magis autem ut prophetetis."},{"number":2,"verse":"Qui enim loquitur lingua, non hominibus loquitur, sed Deo : nemo enim audit. Spiritu autem loquitur mysteria."},{"number":3,"verse":"Nam qui prophetat, hominibus loquitur ad ædificationem, et exhortationem, et consolationem."},{"number":4,"verse":"Qui loquitur lingua, semetipsum ædificat : qui autem prophetat, ecclesiam Dei ædificat."},{"number":5,"verse":"Volo autem omnes vos loqui linguis : magis autem prophetare. Nam major est qui prophetat, quam qui loquitur linguis ; nisi forte interpretetur ut ecclesia ædificationem accipiat."},{"number":6,"verse":"Nunc autem, fratres, si venero ad vos linguis loquens : quid vobis prodero, nisi vobis loquar aut in revelatione, aut in scientia, aut in prophetia, aut in doctrina ?"},{"number":7,"verse":"Tamen quæ sine anima sunt vocem dantia, sive tibia, sive cithara ; nisi distinctionem sonituum dederint, quomodo scietur id quod canitur, aut quod citharizatur ?"},{"number":8,"verse":"Etenim si incertam vocem det tuba, quis parabit se ad bellum ?"},{"number":9,"verse":"Ita et vos per linguam nisi manifestum sermonem dederitis : quomodo scietur id quod dicitur ? eritis enim in aëra loquentes."},{"number":10,"verse":"Tam multa, ut puta genera linguarum sunt in hoc mundo : et nihil sine voce est."},{"number":11,"verse":"Si ergo nesciero virtutem vocis, ero ei, cui loquor, barbarus : et qui loquitur, mihi barbarus."},{"number":12,"verse":"Sic et vos, quoniam æmulatores estis spirituum, ad ædificationem ecclesiæ quærite ut abundetis."},{"number":13,"verse":"Et ideo qui loquitur lingua, oret ut interpretetur."},{"number":14,"verse":"Nam si orem lingua, spiritus meus orat, mens autem mea sine fructu est."},{"number":15,"verse":"Quid ergo est ? Orabo spiritu, orabo et mente : psallam spiritu, psallam et mente."},{"number":16,"verse":"Ceterum si benedixeris spiritu, qui supplet locum idiotæ, quomodo dicet : Amen, super tuam benedictionem ? quoniam quid dicas, nescit."},{"number":17,"verse":"Nam tu quidem bene gratias agis, sed alter non ædificatur."},{"number":18,"verse":"Gratias ago Deo meo, quod omnium vestrum lingua loquor."},{"number":19,"verse":"Sed in ecclesia volo quinque verba sensu meo loqui, ut et alios instruam : quam decem millia verborum in lingua."},{"number":20,"verse":"Fratres, nolite pueri effici sensibus, sed malitia parvuli estote : sensibus autem perfecti estote."},{"number":21,"verse":"In lege scriptum est : Quoniam in aliis linguis et labiis aliis loquar populo huic : et nec sic exaudient me, dicit Dominus."},{"number":22,"verse":"Itaque linguæ in signum sunt non fidelibus, sed infidelibus : prophetiæ autem non infidelibus, sed fidelibus."},{"number":23,"verse":"Si ergo conveniat universa ecclesia in unum, et omnes linguis loquantur, intrent autem idiotæ, aut infideles : nonne dicent quod insanitis ?"},{"number":24,"verse":"Si autem omnes prophetent, intret autem quis infidelis, vel idiota, convincitur ab omnibus, dijudicatur ab omnibus :"},{"number":25,"verse":"occulta cordis ejus manifesta fiunt : et ita cadens in faciem adorabit Deum, pronuntians quod vere Deus in vobis sit."},{"number":26,"verse":"Quid ergo est, fratres ? Cum convenitis, unusquisque vestrum psalmum habet, doctrinam habet, apocalypsim habet, linguam habet, interpretationem habet : omnia ad ædificationem fiant."},{"number":27,"verse":"Sive lingua quis loquitur, secundum duos, aut ut multum tres, et per partes, et unus interpretatur."},{"number":28,"verse":"Si autem non fuerit interpres, taceat in ecclesia : sibi autem loquatur, et Deo."},{"number":29,"verse":"Prophetæ autem duo, aut tres dicant, et ceteri dijudicent."},{"number":30,"verse":"Quod si alii revelatum fuerit sedenti, prior taceat."},{"number":31,"verse":"Potestis enim omnes per singulos prophetare : ut omnes discant, et omnes exhortentur :"},{"number":32,"verse":"et spiritus prophetarum prophetis subjecti sunt."},{"number":33,"verse":"Non enim est dissensionis Deus, sed pacis : sicut et in omnibus ecclesiis sanctorum doceo."},{"number":34,"verse":"Mulieres in ecclesiis taceant, non enim permittitur eis loqui, sed subditas esse, sicut et lex dicit."},{"number":35,"verse":"Si quid autem volunt discere, domi viros suos interrogent. Turpe est enim mulieri loqui in ecclesia."},{"number":36,"verse":"An a vobis verbum Dei processit ? aut in vos solos pervenit ?"},{"number":37,"verse":"Si quis videtur propheta esse, aut spiritualis, cognoscat quæ scribo vobis, quia Domini sunt mandata."},{"number":38,"verse":"Si quis autem ignorat, ignorabitur."},{"number":39,"verse":"Itaque fratres æmulamini prophetare : et loqui linguis nolite prohibere."},{"number":40,"verse":"Omnia autem honeste, et secundum ordinem fiant."}]}