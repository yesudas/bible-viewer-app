{"bibleAbbr":"CVg2018","bookName":"1 Corinthians","bookEnglishName":"1 Corinthians","chapterNumber":7,"verses":[{"number":1,"verse":"De quibus autem scripsistis mihi : Bonum est homini mulierem non tangere :"},{"number":2,"verse":"propter fornicationem autem unusquisque suam uxorem habeat, et unaquæque suum virum habeat."},{"number":3,"verse":"Uxori vir debitum reddat : similiter autem et uxor viro."},{"number":4,"verse":"Mulier sui corporis potestatem non habet, sed vir. Similiter autem et vir sui corporis potestatem non habet, sed mulier."},{"number":5,"verse":"Nolite fraudare invicem, nisi forte ex consensu ad tempus, ut vacetis orationi : et iterum revertimini in idipsum, ne tentet vos Satanas propter incontinentiam vestram."},{"number":6,"verse":"Hoc autem dico secundum indulgentiam, non secundum imperium."},{"number":7,"verse":"Volo enim omnes vos esse sicut meipsum : sed unusquisque proprium donum habet ex Deo : alius quidem sic, alius vero sic."},{"number":8,"verse":"Dico autem non nuptis, et viduis : bonum est illis si sic permaneant, sicut et ego."},{"number":9,"verse":"Quod si non se continent, nubant. Melius est enim nubere, quam uri."},{"number":10,"verse":"Iis autem qui matrimonio juncti sunt, præcipio non ego, sed Dominus, uxorem a viro non discedere :"},{"number":11,"verse":"quod si discesserit, manere innuptam, aut viro suo reconciliari. Et vir uxorem non dimittat."},{"number":12,"verse":"Nam ceteris ego dico, non Dominus. Si quis frater uxorem habet infidelem, et hæc consentit habitare cum illo, non dimittat illam."},{"number":13,"verse":"Et si qua mulier fidelis habet virum infidelem, et hic consentit habitare cum illa, non dimittat virum :"},{"number":14,"verse":"sanctificatus est enim vir infidelis per mulierem fidelem, et sanctificata est mulier infidelis per virum fidelem : alioquin filii vestri immundi essent, nunc autem sancti sunt."},{"number":15,"verse":"Quod si infidelis discedit, discedat : non enim servituti subjectus est frater, aut soror in hujusmodi : in pace autem vocavit nos Deus."},{"number":16,"verse":"Unde enim scis mulier, si virum salvum facies ? aut unde scis vir, si mulierem salvam facies ?"},{"number":17,"verse":"Nisi unicuique sicut divisit Dominus, unumquemque sicut vocavit Deus, ita ambulet, et sicut in omnibus ecclesiis doceo."},{"number":18,"verse":"Circumcisus aliquis vocatus est ? non adducat præputium. In præputio aliquis vocatus est ? non circumcidatur."},{"number":19,"verse":"Circumcisio nihil est, et præputium nihil est : sed observatio mandatorum Dei."},{"number":20,"verse":"Unusquisque in qua vocatione vocatus est, in ea permaneat."},{"number":21,"verse":"Servus vocatus es ? non sit tibi curæ : sed et si potes fieri liber, magis utere."},{"number":22,"verse":"Qui enim in Domino vocatus est servus, libertus est Domini : similiter qui liber vocatus est, servus est Christi."},{"number":23,"verse":"Pretio empti estis : nolite fieri servi hominum."},{"number":24,"verse":"Unusquisque in quo vocatus est, fratres, in hoc permaneat apud Deum."},{"number":25,"verse":"De virginibus autem præceptum Domini non habeo : consilium autem do, tamquam misericordiam consecutus a Domino, ut sim fidelis."},{"number":26,"verse":"Existimo ergo hoc bonum esse propter instantem necessitatem, quoniam bonum est homini sic esse."},{"number":27,"verse":"Alligatus es uxori ? noli quærere solutionem. Solutus es ab uxore ? noli quærere uxorem."},{"number":28,"verse":"Si autem acceperis uxorem, non peccasti. Et si nupserit virgo, non peccavit : tribulationem tamen carnis habebunt hujusmodi. Ego autem vobis parco."},{"number":29,"verse":"Hoc itaque dico, fratres : tempus breve est : reliquum est, ut et qui habent uxores, tamquam non habentes sint :"},{"number":30,"verse":"et qui flent, tamquam non flentes : et qui gaudent, tamquam non gaudentes : et qui emunt, tamquam non possidentes :"},{"number":31,"verse":"et qui utuntur hoc mundo, tamquam non utantur : præterit enim figura hujus mundi."},{"number":32,"verse":"Volo autem vos sine sollicitudine esse. Qui sine uxore est, sollicitus est quæ Domini sunt, quomodo placeat Deo."},{"number":33,"verse":"Qui autem cum uxore est, sollicitus est quæ sunt mundi, quomodo placeat uxori, et divisus est."},{"number":34,"verse":"Et mulier innupta, et virgo, cogitat quæ Domini sunt, ut sit sancta corpore, et spiritu. Quæ autem nupta est, cogitat quæ sunt mundi, quomodo placeat viro."},{"number":35,"verse":"Porro hoc ad utilitatem vestram dico : non ut laqueum vobis injiciam, sed ad id, quod honestum est, et quod facultatem præbeat sine impedimento Dominum obsecrandi."},{"number":36,"verse":"Si quis autem turpem se videri existimat super virgine sua, quod sit superadulta, et ita oportet fieri : quod vult faciat : non peccat, si nubat."},{"number":37,"verse":"Nam qui statuit in corde suo firmus, non habens necessitatem, potestatem autem habens suæ voluntatis, et hoc judicavit in corde suo, servare virginem suam, bene facit."},{"number":38,"verse":"Igitur et qui matrimonio jungit virginem suam, bene facit : et qui non jungit, melius facit."},{"number":39,"verse":"Mulier alligata est legi quanto tempore vir ejus vivit, quod si dormierit vir ejus, liberata est : cui vult nubat, tantum in Domino."},{"number":40,"verse":"Beatior autem erit si sic permanserit secundum meum consilium : puto autem quod et ego Spiritum Dei habeam."}]}