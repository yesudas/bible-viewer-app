{"bibleAbbr":"CVg2018","bookName":"Genesis","bookEnglishName":"Genesis","chapterNumber":25,"verses":[{"number":1,"verse":"Abraham vero aliam duxit uxorem nomine Ceturam :"},{"number":2,"verse":"quæ peperit ei Zamran et Jecsan, et Madan, et Madian, et Jesboc, et Sue."},{"number":3,"verse":"Jecsan quoque genuit Saba et Dadan. Filii Dadan fuerunt Assurim, et Latusim, et Loomin."},{"number":4,"verse":"At vero ex Madian ortus est Epha, et Opher, et Henoch, et Abida, et Eldaa : omnes hi filii Ceturæ."},{"number":5,"verse":"Deditque Abraham cuncta quæ possederat, Isaac :"},{"number":6,"verse":"filiis autem concubinarum largitus est munera, et separavit eos ab Isaac filio suo, dum adhuc ipse viveret, ad plagam orientalem."},{"number":7,"verse":"Fuerunt autem dies vitæ Abrahæ, centum septuaginta quinque anni."},{"number":8,"verse":"Et deficiens mortuus est in senectute bona, provectæque ætatis et plenus dierum : congregatusque est ad populum suum."},{"number":9,"verse":"Et sepelierunt eum Isaac et Ismaël filii sui in spelunca duplici, quæ sita est in agro Ephron filii Seor Hethæi, e regione Mambre,"},{"number":10,"verse":"quem emerat a filiis Heth : ibi sepultus est ipse, et Sara uxor ejus."},{"number":11,"verse":"Et post obitum illius benedixit Deus Isaac filio ejus, qui habitabat juxta puteum nomine Viventis et videntis."},{"number":12,"verse":"Hæ sunt generationes Ismaël filii Abrahæ, quem peperit ei Agar Ægyptia, famula Saræ : et"},{"number":13,"verse":"hæc nomina filiorum ejus in vocabulis et generationibus suis. Primogenitus Ismaëlis Nabaioth, deinde Cedar, et Adbeel, et Mabsam,"},{"number":14,"verse":"Masma quoque, et Duma, et Massa,"},{"number":15,"verse":"Hadar, et Thema, et Jethur, et Naphis, et Cedma."},{"number":16,"verse":"Isti sunt filii Ismaëlis : et hæc nomina per castella et oppida eorum, duodecim principes tribuum suarum."},{"number":17,"verse":"Et facti sunt anni vitæ Ismaëlis centum triginta septem, deficiensque mortuus est, et appositus ad populum suum."},{"number":18,"verse":"Habitavit autem ab Hevila usque Sur, quæ respicit Ægyptum introëuntibus Assyrios ; coram cunctis fratribus suis obiit."},{"number":19,"verse":"Hæ quoque sunt generationes Isaac filii Abraham : Abraham genuit Isaac :"},{"number":20,"verse":"qui cum quadraginta esset annorum, duxit uxorem Rebeccam filiam Bathuelis Syri de Mesopotamia, sororem Laban."},{"number":21,"verse":"Deprecatusque est Isaac Dominum pro uxore sua, eo quod esset sterilis : qui exaudivit eum, et dedit conceptum Rebeccæ."},{"number":22,"verse":"Sed collidebantur in utero ejus parvuli ; quæ ait : Si sic mihi futurum erat, quid necesse fuit concipere ? perrexitque ut consuleret Dominum."},{"number":23,"verse":"Qui respondens ait : Duæ gentes sunt in utero tuo, et duo populi ex ventre tuo dividentur, populusque populum superabit, et major serviet minori."},{"number":24,"verse":"Jam tempus pariendi advenerat, et ecce gemini in utero ejus reperti sunt."},{"number":25,"verse":"Qui prior egressus est, rufus erat, et totus in morem pellis hispidus : vocatumque est nomen ejus Esau. Protinus alter egrediens, plantam fratris tenebat manu : et idcirco appellavit eum Jacob."},{"number":26,"verse":"Sexagenarius erat Isaac quando nati sunt ei parvuli."},{"number":27,"verse":"Quibus adultis, factus est Esau vir gnarus venandi, et homo agricola : Jacob autem vir simplex habitabat in tabernaculis."},{"number":28,"verse":"Isaac amabat Esau, eo quod de venationibus illius vesceretur : et Rebecca diligebat Jacob."},{"number":29,"verse":"Coxit autem Jacob pulmentum : ad quem cum venisset Esau de agro lassus,"},{"number":30,"verse":"ait : Da mihi de coctione hac rufa, quia oppido lassus sum. Quam ob causam vocatum est nomen ejus Edom."},{"number":31,"verse":"Cui dixit Jacob : Vende mihi primogenita tua."},{"number":32,"verse":"Ille respondit : En morior, quid mihi proderunt primogenita ?"},{"number":33,"verse":"Ait Jacob : Jura ergo mihi. Juravit ei Esau et vendidit primogenita."},{"number":34,"verse":"Et sic, accepto pane et lentis edulio, comedit et bibit, et abiit, parvipendens quod primogenita vendidisset."}]}