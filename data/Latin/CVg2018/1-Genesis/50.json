{"bibleAbbr":"CVg2018","bookName":"Genesis","bookEnglishName":"Genesis","chapterNumber":50,"verses":[{"number":1,"verse":"Quod cernens Joseph, ruit super faciem patris, flens et deosculans eum."},{"number":2,"verse":"Præcepitque servis suis medicis ut aromatibus condirent patrem."},{"number":3,"verse":"Quibus jussa explentibus, transierunt quadraginta dies : iste quippe mos erat cadaverum conditorum : flevitque eum Ægyptus septuaginta diebus."},{"number":4,"verse":"Et expleto planctus tempore, locutus est Joseph ad familiam Pharaonis : Si inveni gratiam in conspectu vestro, loquimini in auribus Pharaonis :"},{"number":5,"verse":"eo quod pater meus adjuraverit me dicens : En morior : in sepulchro meo, quod fodi mihi in terra Chanaan, sepelies me. Ascendam igitur, et sepeliam patrem meum, ac revertar."},{"number":6,"verse":"Dixitque ei Pharao : Ascende, et sepeli patrem tuum sicut adjuratus es."},{"number":7,"verse":"Quo ascendente, ierunt cum eo omnes senes domus Pharaonis, cunctique majores natu terræ Ægypti :"},{"number":8,"verse":"domus Joseph cum fratribus suis, absque parvulis, et gregibus atque armentis, quæ dereliquerant in terra Gessen."},{"number":9,"verse":"Habuit quoque in comitatu currus et equites : et facta est turba non modica."},{"number":10,"verse":"Veneruntque ad Aream Atad, quæ sita est trans Jordanem : ubi celebrantes exequias planctu magno atque vehementi impleverunt septem dies."},{"number":11,"verse":"Quod cum vidissent habitatores terræ Chanaan, dixerunt : Planctus magnus est iste Ægyptiis. Et idcirco vocatum est nomen loci illius, Planctus Ægypti."},{"number":12,"verse":"Fecerunt ergo filii Jacob sicut præceperat eis :"},{"number":13,"verse":"et portantes eum in terram Chanaan, sepelierunt eum in spelunca duplici, quam emerat Abraham cum agro in possessionem sepulchri ab Ephron Hethæo, contra faciem Mambre."},{"number":14,"verse":"Reversusque est Joseph in Ægyptum cum fratribus suis, et omni comitatu, sepulto patre."},{"number":15,"verse":"Quo mortuo, timentes fratres ejus, et mutuo colloquentes : Ne forte memor sit injuriæ quam passus est, et reddat nobis omne malum quod fecimus,"},{"number":16,"verse":"mandaverunt ei dicentes : Pater tuus præcepit nobis antequam moreretur,"},{"number":17,"verse":"ut hæc tibi verbis illius diceremus : Obsecro ut obliviscaris sceleris fratrum tuorum, et peccati atque malitiæ quam exercuerunt in te : nos quoque oramus ut servis Dei patris tui dimittas iniquitatem hanc. Quibus auditis flevit Joseph."},{"number":18,"verse":"Veneruntque ad eum fratres sui : et proni adorantes in terram, dixerunt : Servi tui sumus."},{"number":19,"verse":"Quibus ille respondit : Nolite timere : num Dei possumus resistere voluntati ?"},{"number":20,"verse":"Vos cogitastis de me malum : sed Deus vertit illud in bonum, ut exaltaret me, sicut in præsentiarum cernitis, et salvos faceret multos populos."},{"number":21,"verse":"Nolite timere : ego pascam vos et parvulos vestros : consolatusque est eos, et blande ac leniter est locutus."},{"number":22,"verse":"Et habitavit in Ægypto cum omni domo patris sui : vixitque centum decem annis. Et vidit Ephraim filios usque ad tertiam generationem. Filii quoque Machir filii Manasse nati sunt in genibus Joseph."},{"number":23,"verse":"Quibus transactis, locutus est fratribus suis : Post mortem meam Deus visitabit vos, et ascendere vos faciet de terra ista ad terram quam juravit Abraham, Isaac et Jacob."},{"number":24,"verse":"Cumque adjurasset eos atque dixisset : Deus visitabit vos, asportate ossa mea vobiscum de loco isto :"},{"number":25,"verse":"mortuus est, expletis centum decem vitæ suæ annis. Et conditus aromatibus, repositus est in loculo in Ægypto."}]}