{"bibleAbbr":"CVg2018","bookName":"Genesis","bookEnglishName":"Genesis","chapterNumber":4,"verses":[{"number":1,"verse":"Adam vero cognovit uxorem suam Hevam, quæ concepit et peperit Cain, dicens : Possedi hominem per Deum."},{"number":2,"verse":"Rursumque peperit fratrem ejus Abel. Fuit autem Abel pastor ovium, et Cain agricola."},{"number":3,"verse":"Factum est autem post multos dies ut offerret Cain de fructibus terræ munera Domino."},{"number":4,"verse":"Abel quoque obtulit de primogenitis gregis sui, et de adipibus eorum : et respexit Dominus ad Abel, et ad munera ejus."},{"number":5,"verse":"Ad Cain vero, et ad munera illius non respexit : iratusque est Cain vehementer, et concidit vultus ejus."},{"number":6,"verse":"Dixitque Dominus ad eum : Quare iratus es ? et cur concidit facies tua ?"},{"number":7,"verse":"nonne si bene egeris, recipies : sin autem male, statim in foribus peccatum aderit ? sed sub te erit appetitus ejus, et tu dominaberis illius."},{"number":8,"verse":"Dixitque Cain ad Abel fratrem suum : Egrediamur foras. Cumque essent in agro, consurrexit Cain adversus fratrem suum Abel, et interfecit eum."},{"number":9,"verse":"Et ait Dominus ad Cain : Ubi est Abel frater tuus ? Qui respondit : Nescio : num custos fratris mei sum ego ?"},{"number":10,"verse":"Dixitque ad eum : Quid fecisti ? vox sanguinis fratris tui clamat ad me de terra."},{"number":11,"verse":"Nunc igitur maledictus eris super terram, quæ aperuit os suum, et suscepit sanguinem fratris tui de manu tua."},{"number":12,"verse":"Cum operatus fueris eam, non dabit tibi fructus suos : vagus et profugus eris super terram."},{"number":13,"verse":"Dixitque Cain ad Dominum : Major est iniquitas mea, quam ut veniam merear."},{"number":14,"verse":"Ecce ejicis me hodie a facie terræ, et a facie tua abscondar, et ero vagus et profugus in terra : omnis igitur qui invenerit me, occidet me."},{"number":15,"verse":"Dixitque ei Dominus : Nequaquam ita fiet : sed omnis qui occiderit Cain, septuplum punietur. Posuitque Dominus Cain signum, ut non interficeret eum omnis qui invenisset eum."},{"number":16,"verse":"Egressusque Cain a facie Domini, habitavit profugus in terra ad orientalem plagam Eden."},{"number":17,"verse":"Cognovit autem Cain uxorem suam, quæ concepit, et peperit Henoch : et ædificavit civitatem, vocavitque nomen ejus ex nomine filii sui, Henoch."},{"number":18,"verse":"Porro Henoch genuit Irad, et Irad genuit Maviaël, et Maviaël genuit Mathusaël, et Mathusaël genuit Lamech."},{"number":19,"verse":"Qui accepit duas uxores, nomen uni Ada, et nomen alteri Sella."},{"number":20,"verse":"Genuitque Ada Jabel, qui fuit pater habitantium in tentoriis, atque pastorum."},{"number":21,"verse":"Et nomen fratris ejus Jubal : ipse fuit pater canentium cithara et organo."},{"number":22,"verse":"Sella quoque genuit Tubalcain, qui fuit malleator et faber in cuncta opera æris et ferri. Soror vero Tubalcain, Noëma."},{"number":23,"verse":"Dixitque Lamech uxoribus suis Adæ et Sellæ : Audite vocem meam, uxores Lamech ; auscultate sermonem meum : quoniam occidi virum in vulnus meum, et adolescentulum in livorem meum."},{"number":24,"verse":"Septuplum ultio dabitur de Cain : de Lamech vero septuagies septies."},{"number":25,"verse":"Cognovit quoque adhuc Adam uxorem suam : et peperit filium, vocavitque nomen ejus Seth, dicens : Posuit mihi Deus semen aliud pro Abel, quem occidit Cain."},{"number":26,"verse":"Sed et Seth natus est filius, quem vocavit Enos : iste cœpit invocare nomen Domini."}]}