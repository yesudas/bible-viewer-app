{"bibleAbbr":"CVg2018","bookName":"Genesis","bookEnglishName":"Genesis","chapterNumber":43,"verses":[{"number":1,"verse":"Interim fames omnem terram vehementer premebat."},{"number":2,"verse":"Consumptisque cibis quos ex Ægypto detulerant, dixit Jacob ad filios suos : Revertimini, et emite nobis pauxillum escarum."},{"number":3,"verse":"Respondit Judas : Denuntiavit nobis vir ille sub attestatione jurisjurandi, dicens : Non videbitis faciem meam, nisi fratrem vestrum minimum adduxeritis vobiscum."},{"number":4,"verse":"Si ergo vis eum mittere nobiscum, pergemus pariter, et ememus tibi necessaria :"},{"number":5,"verse":"sin autem non vis, non ibimus : vir enim, ut sæpe diximus, denuntiavit nobis, dicens : Non videbitis faciem meam absque fratre vestro minimo."},{"number":6,"verse":"Dixit eis Israël : In meam hoc fecistis miseriam, ut indicaretis ei et alium habere vos fratrem."},{"number":7,"verse":"At illi responderunt : Interrogavit nos homo per ordinem nostram progeniem : si pater viveret : si haberemus fratrem : et nos respondimus ei consequenter juxta id quod fuerat sciscitatus : numquid scire poteramus quod dicturus esset : Adducite fratrem vestrum vobiscum ?"},{"number":8,"verse":"Judas quoque dixit patri suo : Mitte puerum mecum, ut proficiscamur, et possimus vivere : ne moriamur nos et parvuli nostri."},{"number":9,"verse":"Ego suscipio puerum : de manu mea require illum : nisi reduxero, et reddidero eum tibi, ero peccati reus in te omni tempore."},{"number":10,"verse":"Si non intercessisset dilatio, jam vice alter venissemus."},{"number":11,"verse":"Igitur Israël pater eorum dixit ad eos : Si sic necesse est, facite quod vultis : sumite de optimis terræ fructibus in vasis vestris, et deferte viro munera, modicum resinæ, et mellis, et storacis, stactes, et terebinthi, et amygdalarum."},{"number":12,"verse":"Pecuniam quoque duplicem ferte vobiscum : et illam, quam invenistis in sacculis, reportate, ne forte errore factum sit :"},{"number":13,"verse":"sed et fratrem vestrum tollite, et ite ad virum."},{"number":14,"verse":"Deus autem meus omnipotens faciat vobis eum placabilem : et remittat vobiscum fratrem vestrum quem tenet, et hunc Benjamin : ego autem quasi orbatus absque liberis ero."},{"number":15,"verse":"Tulerunt ergo viri munera, et pecuniam duplicem, et Benjamin : descenderuntque in Ægyptum, et steterunt coram Joseph."},{"number":16,"verse":"Quos cum ille vidisset et Benjamin simul, præcepit dispensatori domus suæ, dicens : Introduc viros domum, et occide victimas, et instrue convivium : quoniam mecum sunt comesturi meridie."},{"number":17,"verse":"Fecit ille quod sibi fuerat imperatum, et introduxit viros domum."},{"number":18,"verse":"Ibique exterriti, dixerunt mutuo : Propter pecuniam, quam retulimus prius in saccis nostris, introducti sumus : ut devolvat in nos calumniam, et violenter subjiciat servituti et nos, et asinos nostros."},{"number":19,"verse":"Quam ob rem in ipsis foribus accedentes ad dispensatorem domus,"},{"number":20,"verse":"locuti sunt : Oramus, domine, ut audias nos. Jam ante descendimus ut emeremus escas :"},{"number":21,"verse":"quibus emptis, cum venissemus ad diversorium, aperuimus saccos nostros, et invenimus pecuniam in ore saccorum : quam nunc eodem pondere reportavimus."},{"number":22,"verse":"Sed et aliud attulimus argentum, ut emamus quæ nobis necessaria sunt : non est in nostra conscientia quis posuerit eam in marsupiis nostris."},{"number":23,"verse":"At ille respondit : Pax vobiscum, nolite timere : Deus vester, et Deus patris vestri, dedit vobis thesauros in saccis vestris : nam pecuniam, quam dedistis mihi, probatam ego habeo. Eduxitque ad eos Simeon."},{"number":24,"verse":"Et introductis domum, attulit aquam, et laverunt pedes suos, deditque pabulum asinis eorum."},{"number":25,"verse":"Illi vero parabant munera, donec ingrederetur Joseph meridie : audierant enim quod ibi comesturi essent panem."},{"number":26,"verse":"Igitur ingressus est Joseph domum suam, obtuleruntque ei munera, tenentes in manibus suis : et adoraverunt proni in terram."},{"number":27,"verse":"At ille, clementer resalutatis eis, interrogavit eos, dicens : Salvusne est pater vester senex, de quo dixeratis mihi ? adhuc vivit ?"},{"number":28,"verse":"Qui responderunt : Sospes est servus tuus pater noster, adhuc vivit. Et incurvati, adoraverunt eum."},{"number":29,"verse":"Attollens autem Joseph oculos, vidit Benjamin fratrem suum uterinum, et ait : Iste est frater vester parvulus, de quo dixeratis mihi ? Et rursum : Deus, inquit, misereatur tui, fili mi."},{"number":30,"verse":"Festinavitque, quia commota fuerant viscera ejus super fratre suo, et erumpebant lacrimæ : et introiens cubiculum flevit."},{"number":31,"verse":"Rursumque lota facie egressus, continuit se, et ait : Ponite panes."},{"number":32,"verse":"Quibus appositis, seorsum Joseph, et seorsum fratribus, Ægyptiis quoque qui vescebantur simul, seorsum (illicitum est enim Ægyptiis comedere cum Hebræis, et profanum putant hujuscemodi convivium)"},{"number":33,"verse":"sederunt coram eo, primogenitus juxta primogenita sua, et minimus juxta ætatem suam. Et mirabantur nimis,"},{"number":34,"verse":"sumptis partibus quas ab eo acceperant : majorque pars venit Benjamin, ita ut quinque partibus excederet. Biberuntque et inebriati sunt cum eo."}]}