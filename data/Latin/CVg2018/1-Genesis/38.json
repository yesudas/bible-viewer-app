{"bibleAbbr":"CVg2018","bookName":"Genesis","bookEnglishName":"Genesis","chapterNumber":38,"verses":[{"number":1,"verse":"Eodem tempore, descendens Judas a fratribus suis, divertit ad virum Odollamitem, nomine Hiram."},{"number":2,"verse":"Viditque ibi filiam hominis Chananæi, vocabulo Sue : et accepta uxore, ingressus est ad eam."},{"number":3,"verse":"Quæ concepit, et peperit filium, et vocavit nomen ejus Her."},{"number":4,"verse":"Rursumque concepto fœtu, natum filium vocavit Onan."},{"number":5,"verse":"Tertium quoque peperit : quem appellavit Sela ; quo nato, parere ultra cessavit."},{"number":6,"verse":"Dedit autem Judas uxorem primogenito suo Her, nomine Thamar."},{"number":7,"verse":"Fuit quoque Her primogenitus Judæ nequam in conspectu Domini : et ab eo occisus est."},{"number":8,"verse":"Dixit ergo Judas ad Onan filium suum : Ingredere uxorem fratris tui, et sociare illi, ut suscites semen fratri tuo."},{"number":9,"verse":"Ille sciens non sibi nasci filios, introiens ad uxorem fratris sui, semen fundebat in terram, ne liberi fratris nomine nascerentur."},{"number":10,"verse":"Et idcirco percussit eum Dominus, quod rem detestabilem faceret."},{"number":11,"verse":"Quam ob rem dixit Judas Thamar nurui suæ : Esto vidua in domo patris tui, donec crescat Sela filius meus : timebat enim ne et ipse moreretur, sicut fratres ejus. Quæ abiit, et habitavit in domo patris sui."},{"number":12,"verse":"Evolutis autem multis diebus, mortua est filia Sue uxor Judæ : qui, post luctum consolatione suscepta, ascendebat ad tonsores ovium suarum, ipse et Hiras opilio gregis Odollamites, in Thamnas."},{"number":13,"verse":"Nuntiatumque est Thamar quod socer illius ascenderet in Thamnas ad tondendas oves."},{"number":14,"verse":"Quæ, depositis viduitatis vestibus, assumpsit theristrum : et mutato habitu, sedit in bivio itineris, quod ducit Thamnam : eo quod crevisset Sela, et non eum accepisset maritum."},{"number":15,"verse":"Quam cum vidisset Judas, suspicatus est esse meretricem : operuerat enim vultum suum, ne agnosceretur."},{"number":16,"verse":"Ingrediensque ad eam, ait : Dimitte me ut coëam tecum : nesciebat enim quod nurus sua esset. Qua respondente : Quid dabis mihi ut fruaris concubitu meo ?"},{"number":17,"verse":"dixit : Mittam tibi hædum de gregibus. Rursumque illa dicente : Patiar quod vis, si dederis mihi arrhabonem, donec mittas quod polliceris."},{"number":18,"verse":"Ait Judas : Quid tibi vis pro arrhabone dari ? Respondit : Annulum tuum, et armillam, et baculum quem manu tenes. Ad unum igitur coitum mulier concepit,"},{"number":19,"verse":"et surgens abiit : depositoque habitu quem sumpserat, induta est viduitatis vestibus."},{"number":20,"verse":"Misit autem Judas hædum per pastorem suum Odollamitem, ut reciperet pignus quod dederat mulieri : qui cum non invenisset eam,"},{"number":21,"verse":"interrogavit homines loci illius : Ubi est mulier quæ sedebat in bivio ? Respondentibus cunctis : Non fuit in loco ista meretrix."},{"number":22,"verse":"Reversus est ad Judam, et dixit ei : Non inveni eam : sed et homines loci illius dixerunt mihi, numquam sedisse ibi scortum."},{"number":23,"verse":"Ait Judas : Habeat sibi, certe mendacii arguere nos non potest, ego misi hædum quem promiseram : et tu non invenisti eam."},{"number":24,"verse":"Ecce autem post tres menses nuntiaverunt Judæ, dicentes : Fornicata est Thamar nurus tua, et videtur uterus illius intumescere. Dixitque Judas : Producite eam ut comburatur."},{"number":25,"verse":"Quæ cum duceretur ad pœnam, misit ad socerum suum, dicens : De viro, cujus hæc sunt, concepi : cognosce cujus sit annulus, et armilla, et baculus."},{"number":26,"verse":"Qui, agnitis muneribus, ait : Justior me est : quia non tradidi eam Sela filio meo. Attamen ultra non cognovit eam."},{"number":27,"verse":"Instante autem partu, apparuerunt gemini in utero : atque in ipsa effusione infantium unus protulit manum, in qua obstetrix ligavit coccinum, dicens :"},{"number":28,"verse":"Iste egredietur prior."},{"number":29,"verse":"Illo vero retrahente manum, egressus est alter : dixitque mulier : Quare divisa est propter te maceria ? et ob hanc causam, vocavit nomen ejus Phares."},{"number":30,"verse":"Postea egressus est frater ejus, in cujus manu erat coccinum : quem appellavit Zara."}]}