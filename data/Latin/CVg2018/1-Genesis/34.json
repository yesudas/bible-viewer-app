{"bibleAbbr":"CVg2018","bookName":"Genesis","bookEnglishName":"Genesis","chapterNumber":34,"verses":[{"number":1,"verse":"Egressa est autem Dina filia Liæ ut videret mulieres regionis illius."},{"number":2,"verse":"Quam cum vidisset Sichem filius Hemor Hevæi, princeps terræ illius, adamavit eam : et rapuit, et dormivit cum illa, vi opprimens virginem."},{"number":3,"verse":"Et conglutinata est anima ejus cum ea, tristemque delinivit blanditiis."},{"number":4,"verse":"Et pergens ad Hemor patrem suum : Accipe, inquit, mihi puellam hanc conjugem."},{"number":5,"verse":"Quod cum audisset Jacob absentibus filiis, et in pastu pecorum occupatis, siluit donec redirent."},{"number":6,"verse":"Egresso autem Hemor patre Sichem ut loqueretur ad Jacob,"},{"number":7,"verse":"ecce filii ejus veniebant de agro : auditoque quod acciderat, irati sunt valde, eo quod fœdam rem operatus esset in Israël et, violata filia Jacob, rem illicitam perpetrasset."},{"number":8,"verse":"Locutus est itaque Hemor ad eos : Sichem filii mei adhæsit anima filiæ vestræ : date eam illi uxorem :"},{"number":9,"verse":"et jungamus vicissim connubia : filias vestras tradite nobis, et filias nostras accipite,"},{"number":10,"verse":"et habitate nobiscum : terra in potestate vestra est : exercete, negotiamini, et possidete eam."},{"number":11,"verse":"Sed et Sichem ad patrem et ad fratres ejus ait : Inveniam gratiam coram vobis : et quæcumque statueritis, dabo :"},{"number":12,"verse":"augete dotem, et munera postulate, et libenter tribuam quod petieritis : tantum date mihi puellam hanc uxorem."},{"number":13,"verse":"Responderunt filii Jacob Sichem et patri ejus in dolo, sævientes ob stuprum sororis :"},{"number":14,"verse":"Non possumus facere quod petitis, nec dare sororem nostram homini incircumciso : quod illicitum et nefarium est apud nos."},{"number":15,"verse":"Sed in hoc valebimus fœderari, si volueritis esse similes nostri, et circumcidatur in vobis omne masculini sexus ;"},{"number":16,"verse":"tunc dabimus et accipiemus mutuo filias vestras ac nostras : et habitabimus vobiscum, erimusque unus populus."},{"number":17,"verse":"Si autem circumcidi nolueritis, tollemus filiam nostram, et recedemus."},{"number":18,"verse":"Placuit oblatio eorum Hemor, et Sichem filio ejus,"},{"number":19,"verse":"nec distulit adolescens quin statim quod petebatur expleret : amabat enim puellam valde, et ipse erat inclytus in omni domo patris sui."},{"number":20,"verse":"Ingressique portam urbis, locuti sunt ad populum :"},{"number":21,"verse":"Viri isti pacifici sunt, et volunt habitare nobiscum : negotientur in terra, et exerceant eam, quæ spatiosa et lata cultoribus indiget : filias eorum accipiemus uxores, et nostras illis dabimus."},{"number":22,"verse":"Unum est quo differtur tantum bonum : si circumcidamus masculos nostros, ritum gentis imitantes."},{"number":23,"verse":"Et substantia eorum, et pecora, et cuncta quæ possident, nostra erunt : tantum in hoc acquiescamus, et habitantes simul, unum efficiemus populum."},{"number":24,"verse":"Assensique sunt omnes, circumcisis cunctis maribus."},{"number":25,"verse":"Et ecce, die tertio, quando gravissimus vulnerum dolor est : arreptis duo filii Jacob, Simeon et Levi fratres Dinæ, gladiis, ingressi sunt urbem confidenter : interfectisque omnibus masculis,"},{"number":26,"verse":"Hemor et Sichem pariter necaverunt, tollentes Dinam de domo Sichem sororem suam."},{"number":27,"verse":"Quibus egressis, irruerunt super occisos ceteri filii Jacob : et depopulati sunt urbem in ultionem stupri."},{"number":28,"verse":"Oves eorum, et armenta, et asinos, cunctaque vastantes quæ in domibus et in agris erant,"},{"number":29,"verse":"parvulos quoque eorum et uxores duxerunt captivas."},{"number":30,"verse":"Quibus patratis audacter, Jacob dixit ad Simeon et Levi : Turbastis me, et odiosum fecistis me Chananæis, et Pherezæis habitatoribus terræ hujus : nos pauci sumus ; illi congregati percutient me, et delebor ego, et domus mea."},{"number":31,"verse":"Responderunt : Numquid ut scorto abuti debuere sorore nostra ?"}]}