{"bibleAbbr":"CVg2018","bookName":"Genesis","bookEnglishName":"Genesis","chapterNumber":42,"verses":[{"number":1,"verse":"Audiens autem Jacob quod alimenta venderentur in Ægypto, dixit filiis suis : Quare negligitis ?"},{"number":2,"verse":"audivi quod triticum venundetur in Ægypto : descendite, et emite nobis necessaria, ut possimus vivere, et non consumamur inopia."},{"number":3,"verse":"Descendentes igitur fratres Joseph decem, ut emerent frumenta in Ægypto,"},{"number":4,"verse":"Benjamin domi retento a Jacob, qui dixerat fratribus ejus : Ne forte in itinere quidquam patiatur mali :"},{"number":5,"verse":"ingressi sunt terram Ægypti cum aliis qui pergebant ad emendum. Erat autem fames in terra Chanaan."},{"number":6,"verse":"Et Joseph erat princeps in terra Ægypti, atque ad ejus nutum frumenta populis vendebantur. Cumque adorassent eum fratres sui,"},{"number":7,"verse":"et agnovisset eos, quasi ad alienos durius loquebatur, interrogans eos : Unde venistis ? Qui responderunt : De terra Chanaan, ut emamus victui necessaria."},{"number":8,"verse":"Et tamen fratres ipse cognoscens, non est cognitus ab eis."},{"number":9,"verse":"Recordatusque somniorum, quæ aliquando viderat, ait ad eos : Exploratores estis : ut videatis infirmiora terræ venistis."},{"number":10,"verse":"Qui dixerunt : Non est ita, domine, sed servi tui venerunt ut emerent cibos."},{"number":11,"verse":"Omnes filii unius viri sumus : pacifici venimus, nec quidquam famuli tui machinantur mali."},{"number":12,"verse":"Quibus ille respondit : Aliter est : immunita terræ hujus considerare venistis."},{"number":13,"verse":"At illi : Duodecim, inquiunt, servi tui, fratres sumus, filii viri unius in terra Chanaan : minimus cum patre nostro est, alius non est super."},{"number":14,"verse":"Hoc est, ait, quod locutus sum : exploratores estis."},{"number":15,"verse":"Jam nunc experimentum vestri capiam : per salutem Pharaonis non egrediemini hinc, donec veniat frater vester minimus."},{"number":16,"verse":"Mittite ex vobis unum, et adducat eum : vos autem eritis in vinculis, donec probentur quæ dixistis utrum vera an falsa sint : alioquin per salutem Pharaonis exploratores estis."},{"number":17,"verse":"Tradidit ergo illos custodiæ tribus diebus."},{"number":18,"verse":"Die autem tertio eductis de carcere, ait : Facite quæ dixi, et vivetis : Deum enim timeo."},{"number":19,"verse":"Si pacifici estis, frater vester unus ligetur in carcere : vos autem abite, et ferte frumenta quæ emistis, in domos vestras,"},{"number":20,"verse":"et fratrem vestrum minimum ad me adducite, ut possim vestros probare sermones, et non moriamini. Fecerunt ut dixerat,"},{"number":21,"verse":"et locuti sunt ad invicem : Merito hæc patimur, quia peccavimus in fratrem nostrum, videntes angustiam animæ illius, dum deprecaretur nos, et non audivimus : idcirco venit super nos ista tribulatio."},{"number":22,"verse":"E quibus unus Ruben, ait : Numquid non dixi vobis : Nolite peccare in puerum : et non audistis me ? en sanguis ejus exquiritur."},{"number":23,"verse":"Nesciebant autem quod intelligeret Joseph, eo quod per interpretem loqueretur ad eos."},{"number":24,"verse":"Avertitque se parumper, et flevit : et reversus locutus est ad eos."},{"number":25,"verse":"Tollensque Simeon, et ligans illis præsentibus, jussit ministris ut implerent eorum saccos tritico, et reponerent pecunias singulorum in sacculis suis, datis supra cibariis in viam : qui fecerunt ita."},{"number":26,"verse":"At illi portantes frumenta in asinis suis, profecti sunt."},{"number":27,"verse":"Apertoque unus sacco, ut daret jumento pabulum in diversorio, contemplatus pecuniam in ore sacculi,"},{"number":28,"verse":"dixit fratribus suis : Reddita est mihi pecunia, en habetur in sacco. Et obstupefacti, turbatique, mutuo dixerunt : Quidnam est hoc quod fecit nobis Deus ?"},{"number":29,"verse":"Veneruntque ad Jacob patrem suum in terram Chanaan, et narraverunt ei omnia quæ accidissent sibi, dicentes :"},{"number":30,"verse":"Locutus est nobis dominus terræ dure, et putavit nos exploratores esse provinciæ."},{"number":31,"verse":"Cui respondimus : Pacifici sumus, nec ullas molimur insidias."},{"number":32,"verse":"Duodecim fratres uno patre geniti sumus : unus non est super, minimus cum patre nostro est in terra Chanaan."},{"number":33,"verse":"Qui ait nobis : Sic probabo quod pacifici sitis : fratrem vestrum unum dimittite apud me, et cibaria domibus vestris necessaria sumite, et abite,"},{"number":34,"verse":"fratremque vestrum minimum adducite ad me, ut sciam quod non sitis exploratores : et istum, qui tenetur in vinculis, recipere possitis : ac deinceps quæ vultis, emendi habeatis licentiam."},{"number":35,"verse":"His dictis, cum frumenta effunderent, singuli repererunt in ore saccorum ligatas pecunias, exterritisque simul omnibus,"},{"number":36,"verse":"dixit pater Jacob : Absque liberis me esse fecistis : Joseph non est super, Simeon tenetur in vinculis, et Benjamin auferetis : in me hæc omnia mala reciderunt."},{"number":37,"verse":"Cui respondit Ruben : Duos filios meos interfice, si non reduxero illum tibi : trade illum in manu mea, et ego eum tibi restituam."},{"number":38,"verse":"At ille : Non descendet, inquit, filius meus vobiscum : frater ejus mortuus est, et ipse solus remansit : si quid ei adversi acciderit in terra ad quam pergitis, deducetis canos meos cum dolore ad inferos."}]}