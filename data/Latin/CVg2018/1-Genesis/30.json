{"bibleAbbr":"CVg2018","bookName":"Genesis","bookEnglishName":"Genesis","chapterNumber":30,"verses":[{"number":1,"verse":"Cernens autem Rachel quod infecunda esset, invidit sorori suæ, et ait marito suo : Da mihi liberos, alioquin moriar."},{"number":2,"verse":"Cui iratus respondit Jacob : Num pro Deo ego sum, qui privavit te fructu ventris tui ?"},{"number":3,"verse":"At illa : Habeo, inquit, famulam Balam : ingredere ad illam, ut pariat super genua mea, et habeam ex illa filios."},{"number":4,"verse":"Deditque illi Balam in conjugium : quæ,"},{"number":5,"verse":"ingresso ad se viro, concepit, et peperit filium."},{"number":6,"verse":"Dixitque Rachel : Judicavit mihi Dominus, et exaudivit vocem meam, dans mihi filium, et idcirco appellavit nomen ejus Dan."},{"number":7,"verse":"Rursumque Bala concipiens, peperit alterum,"},{"number":8,"verse":"pro quo ait Rachel : Comparavit me Deus cum sorore mea, et invalui : vocavitque eum Nephthali."},{"number":9,"verse":"Sentiens Lia quod parere desiisset, Zelpham ancillam suam marito tradidit."},{"number":10,"verse":"Qua post conceptum edente filium,"},{"number":11,"verse":"dixit : Feliciter, et idcirco vocavit nomen ejus Gad."},{"number":12,"verse":"Peperit quoque Zelpha alterum."},{"number":13,"verse":"Dixitque Lia : Hoc pro beatitudine mea : beatam quippe me dicent mulieres : propterea appellavit eum Aser."},{"number":14,"verse":"Egressus autem Ruben tempore messis triticeæ in agrum, reperit mandragoras, quas matri Liæ detulit. Dixitque Rachel : Da mihi partem de mandragoris filii tui."},{"number":15,"verse":"Illa respondit : Parumne tibi videtur quod præripueris maritum mihi, nisi etiam mandragoras filii mei tuleris ? Ait Rachel : Dormiat tecum hac nocte pro mandragoris filii tui."},{"number":16,"verse":"Redeuntique ad vesperam Jacob de agro, egressa est in occursum ejus Lia, et Ad me, inquit, intrabis : quia mercede conduxi te pro mandragoris filii mei. Dormivitque cum ea nocte illa."},{"number":17,"verse":"Et exaudivit Deus preces ejus, concepitque et peperit filium quintum,"},{"number":18,"verse":"et ait : Dedit Deus mercedem mihi, quia dedi ancillam meam viro meo : appellavitque nomen ejus Issachar."},{"number":19,"verse":"Rursum Lia concipiens, peperit sextum filium,"},{"number":20,"verse":"et ait : Dotavit me Deus dote bona : etiam hac vice mecum erit maritus meus, eo quod genuerim ei sex filios : et idcirco appellavit nomen ejus Zabulon."},{"number":21,"verse":"Post quem peperit filiam, nomine Dinam."},{"number":22,"verse":"Recordatus quoque Dominus Rachelis, exaudivit eam, et aperuit vulvam ejus."},{"number":23,"verse":"Quæ concepit, et peperit filium, dicens : Abstulit Deus opprobrium meum."},{"number":24,"verse":"Et vocavit nomen ejus Joseph, dicens : Addat mihi Dominus filium alterum."},{"number":25,"verse":"Nato autem Joseph, dixit Jacob socero suo : Dimitte me ut revertar in patriam, et ad terram meam."},{"number":26,"verse":"Da mihi uxores, et liberos meos, pro quibus servivi tibi, ut abeam : tu nosti servitutem qua servivi tibi."},{"number":27,"verse":"Ait illi Laban : Inveniam gratiam in conspectu tuo, experimento didici, quia benedixerit mihi Deus propter te :"},{"number":28,"verse":"constitue mercedem tuam quam dem tibi."},{"number":29,"verse":"At ille respondit : Tu nosti quomodo servierim tibi, et quanta in manibus meis fuerit possessio tua."},{"number":30,"verse":"Modicum habuisti antequam venirem ad te, et nunc dives effectus es : benedixitque tibi Dominus ad introitum meum. Justum est igitur ut aliquando provideam etiam domui meæ."},{"number":31,"verse":"Dixitque Laban : Quid tibi dabo ? At ille ait : Nihil volo : sed si feceris quod postulo, iterum pascam, et custodiam pecora tua."},{"number":32,"verse":"Gyra omnes greges tuos, et separa cunctas oves varias, et sparso vellere ; quodcumque furvum, et maculosum, variumque fuerit, tam in ovibus quam in capris, erit merces mea."},{"number":33,"verse":"Respondebitque mihi cras justitia mea, quando placiti tempus advenerit coram te : et omnia quæ non fuerint varia, et maculosa, et furva, tam in ovibus quam in capris, furti me arguent."},{"number":34,"verse":"Dixitque Laban : Gratum habeo quod petis."},{"number":35,"verse":"Et separavit in die illa capras, et oves, et hircos, et arietes varios, atque maculosos : cunctum autem gregem unicolorem, id est albi et nigri velleris, tradidit in manu filiorum suorum."},{"number":36,"verse":"Et posuit spatium itineris trium dierum inter se et generum, qui pascebat reliquos greges ejus."},{"number":37,"verse":"Tollens ergo Jacob virgas populeas virides, et amygdalinas, et ex platanis, ex parte decorticavit eas : detractisque corticibus, in his, quæ spoliata fuerant, candor apparuit : illa vero quæ integra fuerant, viridia permanserunt : atque in hunc modum color effectus est varius."},{"number":38,"verse":"Posuitque eas in canalibus, ubi effundebatur aqua : ut cum venissent greges ad bibendum, ante oculos haberent virgas, et in aspectu earum conciperent."},{"number":39,"verse":"Factumque est ut in ipso calore coitus, oves intuerentur virgas, et parerent maculosa, et varia, et diverso colore respersa."},{"number":40,"verse":"Divisitque gregem Jacob, et posuit virgas in canalibus ante oculos arietum : erant autem alba et nigra quæque, Laban ; cetera vero, Jacob, separatis inter se gregibus."},{"number":41,"verse":"Igitur quando primo tempore ascendebantur oves, ponebat Jacob virgas in canalibus aquarum ante oculos arietum et ovium, ut in earum contemplatione conciperent :"},{"number":42,"verse":"quando vero serotina admissura erat, et conceptus extremus, non ponebat eas. Factaque sunt ea quæ erant serotina, Laban : et quæ primi temporis, Jacob."},{"number":43,"verse":"Ditatusque est homo ultra modum, et habuit greges multos, ancillas et servos, camelos et asinos."}]}