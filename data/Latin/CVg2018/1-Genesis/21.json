{"bibleAbbr":"CVg2018","bookName":"Genesis","bookEnglishName":"Genesis","chapterNumber":21,"verses":[{"number":1,"verse":"Visitavit autem Dominus Saram, sicut promiserat : et implevit quæ locutus est."},{"number":2,"verse":"Concepitque et peperit filium in senectute sua, tempore quo prædixerat ei Deus."},{"number":3,"verse":"Vocavitque Abraham nomen filii sui, quem genuit ei Sara, Isaac :"},{"number":4,"verse":"et circumcidit eum octavo die, sicut præceperat ei Deus,"},{"number":5,"verse":"cum centum esset annorum : hac quippe ætate patris, natus est Isaac."},{"number":6,"verse":"Dixitque Sara : Risum fecit mihi Deus : quicumque audierit, corridebit mihi."},{"number":7,"verse":"Rursumque ait : Quis auditurus crederet Abraham quod Sara lactaret filium, quem peperit ei jam seni ?"},{"number":8,"verse":"Crevit igitur puer, et ablactatus est : fecitque Abraham grande convivium in die ablactationis ejus."},{"number":9,"verse":"Cumque vidisset Sara filium Agar Ægyptiæ ludentem cum Isaac filio suo, dixit ad Abraham :"},{"number":10,"verse":"Ejice ancillam hanc, et filium ejus : non enim erit hæres filius ancillæ cum filio meo Isaac."},{"number":11,"verse":"Dure accepit hoc Abraham pro filio suo."},{"number":12,"verse":"Cui dixit Deus : Non tibi videatur asperum super puero, et super ancilla tua : omnia quæ dixerit tibi Sara, audi vocem ejus : quia in Isaac vocabitur tibi semen."},{"number":13,"verse":"Sed et filium ancillæ faciam in gentem magnam, quia semen tuum est."},{"number":14,"verse":"Surrexit itaque Abraham mane, et tollens panem et utrem aquæ, imposuit scapulæ ejus, tradiditque puerum, et dimisit eam. Quæ cum abiisset, errabat in solitudine Bersabee."},{"number":15,"verse":"Cumque consumpta esset aqua in utre, abjecit puerum subter unam arborum, quæ ibi erant."},{"number":16,"verse":"Et abiit, seditque e regione procul quantum potest arcus jacere : dixit enim : Non videbo morientem puerum : et sedens contra, levavit vocem suam et flevit."},{"number":17,"verse":"Exaudivit autem Deus vocem pueri : vocavitque angelus Dei Agar de cælo, dicens : Quid agis Agar ? noli timere : exaudivit enim Deus vocem pueri de loco in quo est."},{"number":18,"verse":"Surge, tolle puerum, et tene manum illius : quia in gentem magnam faciam eum."},{"number":19,"verse":"Aperuitque oculos ejus Deus : quæ videns puteum aquæ, abiit, et implevit utrem, deditque puero bibere."},{"number":20,"verse":"Et fuit cum eo : qui crevit, et moratus est in solitudine, factusque est juvenis sagittarius."},{"number":21,"verse":"Habitavitque in deserto Pharan, et accepit illi mater sua uxorem de terra Ægypti."},{"number":22,"verse":"Eodem tempore dixit Abimelech, et Phicol princeps exercitus ejus, ad Abraham : Deus tecum est in universis quæ agis."},{"number":23,"verse":"Jura ergo per Deum, ne noceas mihi, et posteris meis, stirpique meæ : sed juxta misericordiam, quam feci tibi, facies mihi, et terræ in qua versatus es advena."},{"number":24,"verse":"Dixitque Abraham : Ego jurabo."},{"number":25,"verse":"Et increpavit Abimelech propter puteum aquæ quem vi abstulerunt servi ejus."},{"number":26,"verse":"Responditque Abimelech : Nescivi quis fecerit hanc rem : sed et tu non indicasti mihi, et ego non audivi præter hodie."},{"number":27,"verse":"Tulit itaque Abraham oves et boves, et dedit Abimelech : percusseruntque ambo fœdus."},{"number":28,"verse":"Et statuit Abraham septem agnas gregis seorsum."},{"number":29,"verse":"Cui dixit Abimelech : Quid sibi volunt septem agnæ istæ, quas stare fecisti seorsum ?"},{"number":30,"verse":"At ille : Septem, inquit, agnas accipies de manu mea : ut sint mihi in testimonium, quoniam ego fodi puteum istum."},{"number":31,"verse":"Idcirco vocatus est locus ille Bersabee : quia ibi uterque juravit."},{"number":32,"verse":"Et inierunt fœdus pro puteo juramenti."},{"number":33,"verse":"Surrexit autem Abimelech, et Phicol princeps exercitus ejus, reversique sunt in terram Palæstinorum. Abraham vero plantavit nemus in Bersabee, et invocavit ibi nomen Domini Dei æterni."},{"number":34,"verse":"Et fuit colonus terræ Palæstinorum diebus multis."}]}