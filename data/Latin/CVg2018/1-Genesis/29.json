{"bibleAbbr":"CVg2018","bookName":"Genesis","bookEnglishName":"Genesis","chapterNumber":29,"verses":[{"number":1,"verse":"Profectus ergo Jacob venit in terram orientalem."},{"number":2,"verse":"Et vidit puteum in agro, tres quoque greges ovium accubantes juxta eum : nam ex illo adaquabantur pecora, et os ejus grandi lapide claudebatur."},{"number":3,"verse":"Morisque erat ut cunctis ovibus congregatis devolverent lapidem, et refectis gregibus rursum super os putei ponerent."},{"number":4,"verse":"Dixitque ad pastores : Fratres, unde estis ? Qui responderunt : De Haran."},{"number":5,"verse":"Quos interrogans, Numquid, ait, nostis Laban filium Nachor ? Dixerunt : Novimus."},{"number":6,"verse":"Sanusne est ? inquit. Valet, inquiunt : et ecce Rachel filia ejus venit cum grege suo."},{"number":7,"verse":"Dixitque Jacob : Adhuc multum diei superest, nec est tempus ut reducantur ad caulas greges : date ante potum ovibus, et sic eas ad pastum reducite."},{"number":8,"verse":"Qui responderunt : Non possumus, donec omnia pecora congregentur, et amoveamus lapidem de ore putei, ut adaquemus greges."},{"number":9,"verse":"Adhuc loquebantur, et ecce Rachel veniebat cum ovibus patris sui : nam gregem ipsa pascebat."},{"number":10,"verse":"Quam cum vidisset Jacob, et sciret consobrinam suam, ovesque Laban avunculi sui, amovit lapidem quo puteus claudebatur."},{"number":11,"verse":"Et adaquato grege, osculatus est eam : et elevata voce flevit,"},{"number":12,"verse":"et indicavit ei quod frater esset patris sui, et filius Rebeccæ : at illa festinans nuntiavit patri suo."},{"number":13,"verse":"Qui cum audisset venisse Jacob filium sororis suæ, cucurrit obviam ei : complexusque eum, et in oscula ruens, duxit in domum suam. Auditis autem causis itineris,"},{"number":14,"verse":"respondit : Os meum es, et caro mea. Et postquam impleti sunt dies mensis unius,"},{"number":15,"verse":"dixit ei : Num quia frater meus es, gratis servies mihi ? dic quid mercedis accipias."},{"number":16,"verse":"Habebat vero duas filias : nomen majoris Lia, minor vero appellabatur Rachel."},{"number":17,"verse":"Sed Lia lippis erat oculis : Rachel decora facie, et venusto aspectu."},{"number":18,"verse":"Quam diligens Jacob, ait : Serviam tibi pro Rachel filia tua minore, septem annis."},{"number":19,"verse":"Respondit Laban : Melius est ut tibi eam dem quam alteri viro : mane apud me."},{"number":20,"verse":"Servivit ergo Jacob pro Rachel septem annis : et videbantur illi pauci dies præ amoris magnitudine."},{"number":21,"verse":"Dixitque ad Laban : Da mihi uxorem meam : quia jam tempus impletum est, ut ingrediar ad illam."},{"number":22,"verse":"Qui vocatis multis amicorum turbis ad convivium, fecit nuptias."},{"number":23,"verse":"Et vespere Liam filiam suam introduxit ad eum,"},{"number":24,"verse":"dans ancillam filiæ, Zelpham nomine. Ad quam cum ex more Jacob fuisset ingressus, facto mane vidit Liam :"},{"number":25,"verse":"et dixit ad socerum suum : Quid est quod facere voluisti ? nonne pro Rachel servivi tibi ? quare imposuisti mihi ?"},{"number":26,"verse":"Respondit Laban : Non est in loco nostro consuetudinis, ut minores ante tradamus ad nuptias."},{"number":27,"verse":"Imple hebdomadam dierum hujus copulæ : et hanc quoque dabo tibi pro opere quo serviturus es mihi septem annis aliis."},{"number":28,"verse":"Acquievit placito : et hebdomada transacta, Rachel duxit uxorem :"},{"number":29,"verse":"cui pater servam Balam tradiderat."},{"number":30,"verse":"Tandemque potitus optatis nuptiis, amorem sequentis priori prætulit, serviens apud eum septem annis aliis."},{"number":31,"verse":"Videns autem Dominus quod despiceret Liam, aperuit vulvam ejus, sorore sterili permanente."},{"number":32,"verse":"Quæ conceptum genuit filium, vocavitque nomen ejus Ruben, dicens : Vidit Dominus humilitatem meam : nunc amabit me vir meus."},{"number":33,"verse":"Rursumque concepit et peperit filium, et ait : Quoniam audivit me Dominus haberi contemptui, dedit etiam istum mihi ; vocavitque nomen ejus Simeon."},{"number":34,"verse":"Concepitque tertio, et genuit alium filium : dixitque : Nunc quoque copulabitur mihi maritus meus : eo quod pepererim ei tres filios : et idcirco appellavit nomen ejus Levi."},{"number":35,"verse":"Quarto concepit, et peperit filium, et ait : Modo confitebor Domino, et ob hoc vocavit eum Judam : cessavitque parere."}]}