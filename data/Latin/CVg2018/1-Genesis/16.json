{"bibleAbbr":"CVg2018","bookName":"Genesis","bookEnglishName":"Genesis","chapterNumber":16,"verses":[{"number":1,"verse":"Igitur Sarai, uxor Abram, non genuerat liberos : sed habens ancillam ægyptiam nomine Agar,"},{"number":2,"verse":"dixit marito suo : Ecce, conclusit me Dominus, ne parerem. Ingredere ad ancillam meam, si forte saltem ex illa suscipiam filios. Cumque ille acquiesceret deprecanti,"},{"number":3,"verse":"tulit Agar ægyptiam ancillam suam post annos decem quam habitare cœperant in terra Chanaan : et dedit eam viro suo uxorem."},{"number":4,"verse":"Qui ingressus est ad eam. At illa concepisse se videns, despexit dominam suam."},{"number":5,"verse":"Dixitque Sarai ad Abram : Inique agis contra me : ego dedi ancillam meam in sinum tuum, quæ videns quod conceperit, despectui me habet : judicet Dominus inter me et te."},{"number":6,"verse":"Cui respondens Abram : Ecce, ait, ancilla tua in manu tua est, utere ea ut libet. Affligente igitur eam Sarai, fugam iniit."},{"number":7,"verse":"Cumque invenisset eam angelus Domini juxta fontem aquæ in solitudine, qui est in via Sur in deserto,"},{"number":8,"verse":"dixit ad illam : Agar ancilla Sarai, unde venis ? et quo vadis ? Quæ respondit : A facie Sarai dominæ meæ ego fugio."},{"number":9,"verse":"Dixitque ei angelus Domini : Revertere ad dominam tuam, et humiliare sub manu illius."},{"number":10,"verse":"Et rursum : Multiplicans, inquit, multiplicabo semen tuum, et non numerabitur præ multitudine."},{"number":11,"verse":"Ac deinceps : Ecce, ait, concepisti, et paries filium : vocabisque nomen ejus Ismaël, eo quod audierit Dominus afflictionem tuam."},{"number":12,"verse":"Hic erit ferus homo : manus ejus contra omnes, et manus omnium contra eum : et e regione universorum fratrum suorum figet tabernacula."},{"number":13,"verse":"Vocavit autem nomen Domini qui loquebatur ad eam : Tu Deus qui vidisti me. Dixit enim : Profecto hic vidi posteriora videntis me."},{"number":14,"verse":"Propterea appellavit puteum illum Puteum viventis et videntis me. Ipse est inter Cades et Barad."},{"number":15,"verse":"Peperitque Agar Abræ filium : qui vocavit nomen ejus Ismaël."},{"number":16,"verse":"Octoginta et sex annorum erat Abram quando peperit ei Agar Ismaëlem."}]}