{"bibleAbbr":"CVg2018","bookName":"Genesis","bookEnglishName":"Genesis","chapterNumber":1,"verses":[{"number":1,"verse":"In principio creavit Deus cælum et terram."},{"number":2,"verse":"Terra autem erat inanis et vacua, et tenebræ erant super faciem abyssi : et spiritus Dei ferebatur super aquas."},{"number":3,"verse":"Dixitque Deus : Fiat lux. Et facta est lux."},{"number":4,"verse":"Et vidit Deus lucem quod esset bona : et divisit lucem a tenebris."},{"number":5,"verse":"Appellavitque lucem Diem, et tenebras Noctem : factumque est vespere et mane, dies unus."},{"number":6,"verse":"Dixit quoque Deus : Fiat firmamentum in medio aquarum : et dividat aquas ab aquis."},{"number":7,"verse":"Et fecit Deus firmamentum, divisitque aquas, quæ erant sub firmamento, ab his, quæ erant super firmamentum. Et factum est ita."},{"number":8,"verse":"Vocavitque Deus firmamentum, Cælum : et factum est vespere et mane, dies secundus."},{"number":9,"verse":"Dixit vero Deus : Congregentur aquæ, quæ sub cælo sunt, in locum unum : et appareat arida. Et factum est ita."},{"number":10,"verse":"Et vocavit Deus aridam Terram, congregationesque aquarum appellavit Maria. Et vidit Deus quod esset bonum."},{"number":11,"verse":"Et ait : Germinet terra herbam virentem, et facientem semen, et lignum pomiferum faciens fructum juxta genus suum, cujus semen in semetipso sit super terram. Et factum est ita."},{"number":12,"verse":"Et protulit terra herbam virentem, et facientem semen juxta genus suum, lignumque faciens fructum, et habens unumquodque sementem secundum speciem suam. Et vidit Deus quod esset bonum."},{"number":13,"verse":"Et factum est vespere et mane, dies tertius."},{"number":14,"verse":"Dixit autem Deus : Fiant luminaria in firmamento cæli, et dividant diem ac noctem, et sint in signa et tempora, et dies et annos :"},{"number":15,"verse":"ut luceant in firmamento cæli, et illuminent terram. Et factum est ita."},{"number":16,"verse":"Fecitque Deus duo luminaria magna : luminare majus, ut præesset diei : et luminare minus, ut præesset nocti : et stellas."},{"number":17,"verse":"Et posuit eas in firmamento cæli, ut lucerent super terram,"},{"number":18,"verse":"et præessent diei ac nocti, et dividerent lucem ac tenebras. Et vidit Deus quod esset bonum."},{"number":19,"verse":"Et factum est vespere et mane, dies quartus."},{"number":20,"verse":"Dixit etiam Deus : Producant aquæ reptile animæ viventis, et volatile super terram sub firmamento cæli."},{"number":21,"verse":"Creavitque Deus cete grandia, et omnem animam viventem atque motabilem, quam produxerant aquæ in species suas, et omne volatile secundum genus suum. Et vidit Deus quod esset bonum."},{"number":22,"verse":"Benedixitque eis, dicens : Crescite, et multiplicamini, et replete aquas maris : avesque multiplicentur super terram."},{"number":23,"verse":"Et factum est vespere et mane, dies quintus."},{"number":24,"verse":"Dixit quoque Deus : Producat terra animam viventem in genere suo, jumenta, et reptilia, et bestias terræ secundum species suas. Factumque est ita."},{"number":25,"verse":"Et fecit Deus bestias terræ juxta species suas, et jumenta, et omne reptile terræ in genere suo. Et vidit Deus quod esset bonum,"},{"number":26,"verse":"et ait : Faciamus hominem ad imaginem et similitudinem nostram : et præsit piscibus maris, et volatilibus cæli, et bestiis, universæque terræ, omnique reptili, quod movetur in terra."},{"number":27,"verse":"Et creavit Deus hominem ad imaginem suam : ad imaginem Dei creavit illum, masculum et feminam creavit eos."},{"number":28,"verse":"Benedixitque illis Deus, et ait : Crescite et multiplicamini, et replete terram, et subjicite eam, et dominamini piscibus maris, et volatilibus cæli, et universis animantibus, quæ moventur super terram."},{"number":29,"verse":"Dixitque Deus : Ecce dedi vobis omnem herbam afferentem semen super terram, et universa ligna quæ habent in semetipsis sementem generis sui, ut sint vobis in escam :"},{"number":30,"verse":"et cunctis animantibus terræ, omnique volucri cæli, et universis quæ moventur in terra, et in quibus est anima vivens, ut habeant ad vescendum. Et factum est ita."},{"number":31,"verse":"Viditque Deus cuncta quæ fecerat, et erant valde bona. Et factum est vespere et mane, dies sextus."}]}