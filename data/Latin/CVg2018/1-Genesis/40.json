{"bibleAbbr":"CVg2018","bookName":"Genesis","bookEnglishName":"Genesis","chapterNumber":40,"verses":[{"number":1,"verse":"His ita gestis, accidit ut peccarent duo eunuchi, pincerna regis Ægypti, et pistor, domino suo."},{"number":2,"verse":"Iratusque contra eos Pharao (nam alter pincernis præerat, alter pistoribus),"},{"number":3,"verse":"misit eos in carcerem principis militum, in quo erat vinctus et Joseph."},{"number":4,"verse":"At custos carceris tradidit eos Joseph, qui et ministrabat eis : aliquantulum temporis fluxerat, et illi in custodia tenebantur."},{"number":5,"verse":"Videruntque ambo somnium nocte una, juxta interpretationem congruam sibi :"},{"number":6,"verse":"ad quos cum introisset Joseph mane, et vidisset eos tristes,"},{"number":7,"verse":"sciscitatus est eos, dicens : Cur tristior est hodie solito facies vestra ?"},{"number":8,"verse":"Qui responderunt : Somnium vidimus, et non est qui interpretetur nobis. Dixitque ad eos Joseph : Numquid non Dei est interpretatio ? referte mihi quid videritis."},{"number":9,"verse":"Narravit prior, præpositus pincernarum, somnium suum : Videbam coram me vitem,"},{"number":10,"verse":"in qua erant tres propagines, crescere paulatim in gemmas, et post flores uvas maturescere :"},{"number":11,"verse":"calicemque Pharaonis in manu mea : tuli ergo uvas, et expressi in calicem quem tenebam, et tradidi poculum Pharaoni."},{"number":12,"verse":"Respondit Joseph : Hæc est interpretatio somnii : tres propagines, tres adhuc dies sunt :"},{"number":13,"verse":"post quos recordabitur Pharao ministerii tui, et restituet te in gradum pristinum : dabisque ei calicem juxta officium tuum, sicut ante facere consueveras."},{"number":14,"verse":"Tantum memento mei, cum bene tibi fuerit, et facias mecum misericordiam : ut suggeras Pharaoni ut educat me de isto carcere :"},{"number":15,"verse":"quia furto sublatus sum de terra Hebræorum, et hic innocens in lacum missus sum."},{"number":16,"verse":"Videns pistorum magister quod prudenter somnium dissolvisset, ait : Et ego vidi somnium : quod tria canistra farinæ haberem super caput meum :"},{"number":17,"verse":"et in uno canistro quod erat excelsius, portare me omnes cibos qui fiunt arte pistoria, avesque comedere ex eo."},{"number":18,"verse":"Respondit Joseph : Hæc est interpretatio somnii : tria canistra, tres adhuc dies sunt :"},{"number":19,"verse":"post quos auferet Pharao caput tuum, ac suspendet te in cruce, et lacerabunt volucres carnes tuas."},{"number":20,"verse":"Exinde dies tertius natalitius Pharaonis erat : qui faciens grande convivium pueris suis, recordatus est inter epulas magistri pincernarum, et pistorum principis."},{"number":21,"verse":"Restituitque alterum in locum suum, ut porrigeret ei poculum :"},{"number":22,"verse":"alterum suspendit in patibulo, ut conjectoris veritas probaretur."},{"number":23,"verse":"Et tamen succedentibus prosperis, præpositus pincernarum oblitus est interpretis sui."}]}