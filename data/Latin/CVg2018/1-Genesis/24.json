{"bibleAbbr":"CVg2018","bookName":"Genesis","bookEnglishName":"Genesis","chapterNumber":24,"verses":[{"number":1,"verse":"Erat autem Abraham senex, dierumque multorum : et Dominus in cunctis benedixerat ei."},{"number":2,"verse":"Dixitque ad servum seniorem domus suæ, qui præerat omnibus quæ habebat : Pone manum tuam subter femur meum,"},{"number":3,"verse":"ut adjurem te per Dominum Deum cæli et terræ, ut non accipias uxorem filio meo de filiabus Chananæorum, inter quos habito :"},{"number":4,"verse":"sed ad terram et cognationem meam proficiscaris et inde accipias uxorem filio meo Isaac."},{"number":5,"verse":"Respondit servus : Si noluerit mulier venire mecum in terram hanc, numquid reducere debeo filium tuum ad locum, de quo egressus es ?"},{"number":6,"verse":"Dixitque Abraham : Cave nequando reducas filium meum illuc."},{"number":7,"verse":"Dominus Deus cæli, qui tulit me de domo patris mei, et de terra nativitatis meæ, qui locutus est mihi, et juravit mihi, dicens : Semini tuo dabo terram hanc : ipse mittet angelum suum coram te, et accipies inde uxorem filio meo :"},{"number":8,"verse":"sin autem mulier noluerit sequi te, non teneberis juramento : filium meum tantum ne reducas illuc."},{"number":9,"verse":"Posuit ergo servus manum sub femore Abraham domini sui, et juravit illi super sermone hoc."},{"number":10,"verse":"Tulitque decem camelos de grege domini sui, et abiit, ex omnibus bonis ejus portans secum, profectusque perrexit in Mesopotamiam ad urbem Nachor."},{"number":11,"verse":"Cumque camelos fecisset accumbere extra oppidum juxta puteum aquæ vespere, tempore quo solent mulieres egredi ad hauriendam aquam, dixit :"},{"number":12,"verse":"Domine Deus domini mei Abraham, occurre, obsecro, mihi hodie, et fac misericordiam cum domino meo Abraham."},{"number":13,"verse":"Ecce ego sto prope fontem aquæ, et filiæ habitatorum hujus civitatis egredientur ad hauriendam aquam."},{"number":14,"verse":"Igitur puella, cui ego dixero : Inclina hydriam tuam ut bibam : et illa responderit : Bibe, quin et camelis tuis dabo potum : ipsa est quam præparasti servo tuo Isaac : et per hoc intelligam quod feceris misericordiam cum domino meo."},{"number":15,"verse":"Necdum intra se verba compleverat, et ecce Rebecca egrediebatur, filia Bathuel, filii Melchæ uxoris Nachor fratris Abraham, habens hydriam in scapula sua :"},{"number":16,"verse":"puella decora nimis, virgoque pulcherrima, et incognita viro : descenderat autem ad fontem, et impleverat hydriam, ac revertebatur."},{"number":17,"verse":"Occurritque ei servus, et ait : Pauxillum aquæ mihi ad bibendum præbe de hydria tua."},{"number":18,"verse":"Quæ respondit : Bibe, domine mi : celeriterque deposuit hydriam super ulnam suam, et dedit ei potum."},{"number":19,"verse":"Cumque ille bibisset, adjecit : Quin et camelis tuis hauriam aquam, donec cuncti bibant."},{"number":20,"verse":"Effundensque hydriam in canalibus, recurrit ad puteum ut hauriret aquam : et haustam omnibus camelis dedit."},{"number":21,"verse":"Ipse autem contemplabatur eam tacitus, scire volens utrum prosperum iter suum fecisset Dominus, an non."},{"number":22,"verse":"Postquam autem biberunt cameli, protulit vir inaures aureas, appendentes siclos duos, et armillas totidem pondo siclorum decem."},{"number":23,"verse":"Dixitque ad eam : Cujus es filia ? indica mihi, est in domo patris tui locus ad manendum ?"},{"number":24,"verse":"Quæ respondit : Filia sum Bathuelis, filii Melchæ, quem peperit ipsi Nachor."},{"number":25,"verse":"Et addidit, dicens : Palearum quoque et fœni plurimum est apud nos, et locus spatiosus ad manendum."},{"number":26,"verse":"Inclinavit se homo, et adoravit Dominum,"},{"number":27,"verse":"dicens : Benedictus Dominus Deus domini mei Abraham, qui non abstulit misericordiam et veritatem suam a domino meo, et recto itinere me perduxit in domum fratris domini mei."},{"number":28,"verse":"Cucurrit itaque puella, et nuntiavit in domum matris suæ omnia quæ audierat."},{"number":29,"verse":"Habebat autem Rebecca fratrem nomine Laban, qui festinus egressus est ad hominem, ubi erat fons."},{"number":30,"verse":"Cumque vidisset inaures et armillas in manibus sororis suæ, et audisset cuncta verba referentis : Hæc locutus est mihi homo : venit ad virum qui stabat juxta camelos, et prope fontem aquæ :"},{"number":31,"verse":"dixitque ad eum : Ingredere, benedicte Domini : cur foris stas ? præparavi domum, et locum camelis."},{"number":32,"verse":"Et introduxit eum in hospitium : ac destravit camelos, deditque paleas et fœnum, et aquam ad lavandos pedes ejus, et virorum qui venerant cum eo."},{"number":33,"verse":"Et appositus est in conspectu ejus panis. Qui ait : Non comedam, donec loquar sermones meos. Respondit ei : Loquere."},{"number":34,"verse":"At ille : Servus, inquit, Abraham sum :"},{"number":35,"verse":"et Dominus benedixit domino meo valde, magnificatusque est : et dedit ei oves et boves, argentum et aurum, servos et ancillas, camelos et asinos."},{"number":36,"verse":"Et peperit Sara uxor domini mei filium domino meo in senectute sua, deditque illi omnia quæ habuerat."},{"number":37,"verse":"Et adjuravit me dominus meus, dicens : Non accipies uxorem filio meo de filiabus Chananæorum, in quorum terra habito :"},{"number":38,"verse":"sed ad domum patris mei perges, et de cognatione mea accipies uxorem filio meo."},{"number":39,"verse":"Ego vero respondi domino meo : Quid si noluerit venire mecum mulier ?"},{"number":40,"verse":"Dominus, ait, in cujus conspectu ambulo, mittet angelum suum tecum, et diriget viam tuam : accipiesque uxorem filio meo de cognatione mea, et de domo patris mei."},{"number":41,"verse":"Innocens eris a maledictione mea, cum veneris ad propinquos meos, et non dederint tibi."},{"number":42,"verse":"Veni ergo hodie ad fontem aquæ, et dixi : Domine Deus domini mei Abraham, si direxisti viam meam, in qua nunc ambulo,"},{"number":43,"verse":"ecce sto juxta fontem aquæ, et virgo, quæ egredietur ad hauriendam aquam, audierit a me : Da mihi pauxillum aquæ ad bibendum ex hydria tua :"},{"number":44,"verse":"et dixerit mihi : Et tu bibe, et camelis tuis hauriam : ipsa est mulier, quam præparavit Dominus filio domini mei."},{"number":45,"verse":"Dumque hæc tacitus mecum volverem, apparuit Rebecca veniens cum hydria, quam portabat in scapula : descenditque ad fontem, et hausit aquam. Et aio ad eam : Da mihi paululum bibere."},{"number":46,"verse":"Quæ festinans deposuit hydriam de humero, et dixit mihi : Et tu bibe, et camelis tuis tribuam potum. Bibi, et adaquavit camelos."},{"number":47,"verse":"Interrogavique eam, et dixi : Cujus es filia ? Quæ respondit : Filia Bathuelis sum, filii Nachor, quem peperit ei Melcha. Suspendi itaque inaures ad ornandam faciem ejus, et armillas posui in manibus ejus."},{"number":48,"verse":"Pronusque adoravi Dominum, benedicens Domino Deo domini mei Abraham, qui perduxit me recto itinere, ut sumerem filiam fratris domini mei filio ejus."},{"number":49,"verse":"Quam ob rem si facitis misericordiam et veritatem cum domino meo, indicate mihi : sin autem aliud placet, et hoc dicite mihi, ut vadam ad dextram, sive ad sinistram."},{"number":50,"verse":"Responderuntque Laban et Bathuel : A Domino egressus est sermo : non possumus extra placitum ejus quidquam aliud loqui tecum."},{"number":51,"verse":"En Rebecca coram te est, tolle eam, et proficiscere, et sit uxor filii domini tui, sicut locutus est Dominus."},{"number":52,"verse":"Quod cum audisset puer Abraham, procidens adoravit in terram Dominum."},{"number":53,"verse":"Prolatisque vasis argenteis, et aureis, ac vestibus, dedit ea Rebeccæ pro munere : fratribus quoque ejus et matri dona obtulit."},{"number":54,"verse":"Inito convivio, vescentes pariter et bibentes manserunt ibi. Surgens autem mane, locutus est puer : Dimitte me, ut vadam ad dominum meum."},{"number":55,"verse":"Responderuntque fratres ejus et mater : Maneat puella saltem decem dies apud nos, et postea proficiscetur."},{"number":56,"verse":"Nolite, ait, me retinere, quia Dominus direxit viam meam : dimittite me ut pergam ad dominum meum."},{"number":57,"verse":"Et dixerunt : Vocemus puellam, et quæramus ipsius voluntatem."},{"number":58,"verse":"Cumque vocata venisset, sciscitati sunt : Vis ire cum homine isto ? Quæ ait : Vadam."},{"number":59,"verse":"Dimiserunt ergo eam, et nutricem illius, servumque Abraham, et comites ejus,"},{"number":60,"verse":"imprecantes prospera sorori suæ, atque dicentes : Soror nostra es, crescas in mille millia, et possideat semen tuum portas inimicorum suorum."},{"number":61,"verse":"Igitur Rebecca et puellæ illius, ascensis camelis, secutæ sunt virum : qui festinus revertebatur ad dominum suum."},{"number":62,"verse":"Eo autem tempore deambulabat Isaac per viam quæ ducit ad puteum, cujus nomen est Viventis et videntis : habitabat enim in terra australi :"},{"number":63,"verse":"et egressus fuerat ad meditandum in agro, inclinata jam die : cumque elevasset oculos, vidit camelos venientes procul."},{"number":64,"verse":"Rebecca quoque, conspecto Isaac, descendit de camelo,"},{"number":65,"verse":"et ait ad puerum : Quis est ille homo qui venit per agrum in occursum nobis ? Dixitque ei : Ipse est dominus meus. At illa tollens cito pallium, operuit se."},{"number":66,"verse":"Servus autem cuncta, quæ gesserat, narravit Isaac."},{"number":67,"verse":"Qui introduxit eam in tabernaculum Saræ matris suæ, et accepit eam uxorem : et in tantum dilexit eam, ut dolorem, qui ex morte matris ejus acciderat, temperaret."}]}