{"bibleAbbr":"CVg2018","bookName":"Genesis","bookEnglishName":"Genesis","chapterNumber":35,"verses":[{"number":1,"verse":"Interea locutus est Deus ad Jacob : Surge, et ascende Bethel, et habita ibi, facque altare Deo qui apparuit tibi quando fugiebas Esau fratrem tuum."},{"number":2,"verse":"Jacob vero convocata omni domo sua, ait : Abjicite deos alienos qui in medio vestri sunt, et mundamini, ac mutate vestimenta vestra."},{"number":3,"verse":"Surgite, et ascendamus in Bethel, ut faciamus ibi altare Deo : qui exaudivit me in die tribulationis meæ, et socius fuit itineris mei."},{"number":4,"verse":"Dederunt ergo ei omnes deos alienos quos habebant, et inaures quæ erant in auribus eorum : at ille infodit ea subter terebinthum, quæ est post urbem Sichem."},{"number":5,"verse":"Cumque profecti essent, terror Dei invasit omnes per circuitum civitates, et non sunt ausi persequi recedentes."},{"number":6,"verse":"Venit igitur Jacob Luzam, quæ est in terra Chanaan, cognomento Bethel : ipse et omnis populus cum eo."},{"number":7,"verse":"Ædificavitque ibi altare, et appellavit nomen loci illius, Domus Dei : ibi enim apparuit ei Deus cum fugeret fratrem suum."},{"number":8,"verse":"Eodem tempore mortua est Debora nutrix Rebeccæ, et sepulta est ad radices Bethel subter quercum : vocatumque est nomen loci illius, Quercus fletus."},{"number":9,"verse":"Apparuit autem iterum Deus Jacob postquam reversus est de Mesopotamia Syriæ, benedixitque ei"},{"number":10,"verse":"dicens : Non vocaberis ultra Jacob, sed Israël erit nomen tuum. Et appellavit eum Israël,"},{"number":11,"verse":"dixitque ei : Ego Deus omnipotens : cresce, et multiplicare : gentes et populi nationum ex te erunt, reges de lumbis tuis egredientur,"},{"number":12,"verse":"terramque quam dedi Abraham et Isaac, dabo tibi et semini tuo post te."},{"number":13,"verse":"Et recessit ab eo."},{"number":14,"verse":"Ille vero erexit titulum lapideum in loco quo locutus fuerat ei Deus : libans super eum libamina, et effundens oleum :"},{"number":15,"verse":"vocansque nomen loci illius Bethel."},{"number":16,"verse":"Egressus autem inde, venit verno tempore ad terram quæ ducit Ephratam : in qua cum parturiret Rachel,"},{"number":17,"verse":"ob difficultatem partus periclitari cœpit. Dixitque ei obstetrix : Noli timere, quia et hunc habebis filium."},{"number":18,"verse":"Egrediente autem anima præ dolore, et imminente jam morte, vocavit nomen filii sui Benomi, id est, Filius doloris mei : pater vero appellavit eum Benjamin, id est, Filius dextræ."},{"number":19,"verse":"Mortua est ergo Rachel, et sepulta est in via quæ ducit Ephratam, hæc est Bethlehem."},{"number":20,"verse":"Erexitque Jacob titulum super sepulchrum ejus : hic est titulus monumenti Rachel, usque in præsentem diem."},{"number":21,"verse":"Egressus inde, fixit tabernaculum trans Turrem gregis."},{"number":22,"verse":"Cumque habitaret in illa regione, abiit Ruben, et dormivit cum Bala concubina patris sui : quod illum minime latuit. Erant autem filii Jacob duodecim."},{"number":23,"verse":"Filii Liæ : primogenitus Ruben, et Simeon, et Levi, et Judas, et Issachar, et Zabulon."},{"number":24,"verse":"Filii Rachel : Joseph et Benjamin."},{"number":25,"verse":"Filii Balæ ancillæ Rachelis : Dan et Nephthali."},{"number":26,"verse":"Filii Zelphæ ancillæ Liæ : Gad et Aser : hi sunt filii Jacob, qui nati sunt ei in Mesopotamia Syriæ."},{"number":27,"verse":"Venit etiam ad Isaac patrem suum in Mambre, civitatem Arbee, hæc est Hebron, in qua peregrinatus est Abraham et Isaac."},{"number":28,"verse":"Et completi sunt dies Isaac centum octoginta annorum."},{"number":29,"verse":"Consumptusque ætate mortuus est : et appositus est populo suo senex et plenus dierum : et sepelierunt eum Esau et Jacob filii sui."}]}