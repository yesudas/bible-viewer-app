{"bibleAbbr":"CVg2018","bookName":"Genesis","bookEnglishName":"Genesis","chapterNumber":3,"verses":[{"number":1,"verse":"Sed et serpens erat callidior cunctis animantibus terræ quæ fecerat Dominus Deus. Qui dixit ad mulierem : Cur præcepit vobis Deus ut non comederetis de omni ligno paradisi ?"},{"number":2,"verse":"Cui respondit mulier : De fructu lignorum, quæ sunt in paradiso, vescimur :"},{"number":3,"verse":"de fructu vero ligni quod est in medio paradisi, præcepit nobis Deus ne comederemus, et ne tangeremus illud, ne forte moriamur."},{"number":4,"verse":"Dixit autem serpens ad mulierem : Nequaquam morte moriemini."},{"number":5,"verse":"Scit enim Deus quod in quocumque die comederitis ex eo, aperientur oculi vestri, et eritis sicut dii, scientes bonum et malum."},{"number":6,"verse":"Vidit igitur mulier quod bonum esset lignum ad vescendum, et pulchrum oculis, aspectuque delectabile : et tulit de fructu illius, et comedit : deditque viro suo, qui comedit."},{"number":7,"verse":"Et aperti sunt oculi amborum ; cumque cognovissent se esse nudos, consuerunt folia ficus, et fecerunt sibi perizomata."},{"number":8,"verse":"Et cum audissent vocem Domini Dei deambulantis in paradiso ad auram post meridiem, abscondit se Adam et uxor ejus a facie Domini Dei in medio ligni paradisi."},{"number":9,"verse":"Vocavitque Dominus Deus Adam, et dixit ei : Ubi es ?"},{"number":10,"verse":"Qui ait : Vocem tuam audivi in paradiso, et timui, eo quod nudus essem, et abscondi me."},{"number":11,"verse":"Cui dixit : Quis enim indicavit tibi quod nudus esses, nisi quod ex ligno de quo præceperam tibi ne comederes, comedisti ?"},{"number":12,"verse":"Dixitque Adam : Mulier, quam dedisti mihi sociam, dedit mihi de ligno, et comedi."},{"number":13,"verse":"Et dixit Dominus Deus ad mulierem : Quare hoc fecisti ? Quæ respondit : Serpens decepit me, et comedi."},{"number":14,"verse":"Et ait Dominus Deus ad serpentem : Quia fecisti hoc, maledictus es inter omnia animantia, et bestias terræ : super pectus tuum gradieris, et terram comedes cunctis diebus vitæ tuæ."},{"number":15,"verse":"Inimicitias ponam inter te et mulierem, et semen tuum et semen illius : ipsa conteret caput tuum, et tu insidiaberis calcaneo ejus."},{"number":16,"verse":"Mulieri quoque dixit : Multiplicabo ærumnas tuas, et conceptus tuos : in dolore paries filios, et sub viri potestate eris, et ipse dominabitur tui."},{"number":17,"verse":"Adæ vero dixit : Quia audisti vocem uxoris tuæ, et comedisti de ligno, ex quo præceperam tibi ne comederes, maledicta terra in opere tuo : in laboribus comedes ex ea cunctis diebus vitæ tuæ."},{"number":18,"verse":"Spinas et tribulos germinabit tibi, et comedes herbam terræ."},{"number":19,"verse":"In sudore vultus tui vesceris pane, donec revertaris in terram de qua sumptus es : quia pulvis es et in pulverem reverteris."},{"number":20,"verse":"Et vocavit Adam nomen uxoris suæ, Heva : eo quod mater esset cunctorum viventium."},{"number":21,"verse":"Fecit quoque Dominus Deus Adæ et uxori ejus tunicas pelliceas, et induit eos :"},{"number":22,"verse":"et ait : Ecce Adam quasi unus ex nobis factus est, sciens bonum et malum : nunc ergo ne forte mittat manum suam, et sumat etiam de ligno vitæ, et comedat, et vivat in æternum."},{"number":23,"verse":"Et emisit eum Dominus Deus de paradiso voluptatis, ut operaretur terram de qua sumptus est."},{"number":24,"verse":"Ejecitque Adam : et collocavit ante paradisum voluptatis cherubim, et flammeum gladium, atque versatilem, ad custodiendam viam ligni vitæ."}]}