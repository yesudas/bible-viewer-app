{"bibleAbbr":"CVg2018","bookName":"Genesis","bookEnglishName":"Genesis","chapterNumber":7,"verses":[{"number":1,"verse":"Dixitque Dominus ad eum : Ingredere tu et omnis domus tua in arcam : te enim vidi justum coram me in generatione hac."},{"number":2,"verse":"Ex omnibus animantibus mundis tolle septena et septena, masculum et feminam : de animantibus vero immundis duo et duo, masculum et feminam."},{"number":3,"verse":"Sed et de volatilibus cæli septena et septena, masculum et feminam : ut salvetur semen super faciem universæ terræ."},{"number":4,"verse":"Adhuc enim, et post dies septem ego pluam super terram quadraginta diebus et quadraginta noctibus : et delebo omnem substantiam, quam feci, de superficie terræ."},{"number":5,"verse":"Fecit ergo Noë omnia quæ mandaverat ei Dominus."},{"number":6,"verse":"Eratque sexcentorum annorum quando diluvii aquæ inundaverunt super terram."},{"number":7,"verse":"Et ingressus est Noë et filii ejus, uxor ejus et uxores filiorum ejus cum eo in arcam propter aquas diluvii."},{"number":8,"verse":"De animantibus quoque mundis et immundis, et de volucribus, et ex omni quod movetur super terram,"},{"number":9,"verse":"duo et duo ingressa sunt ad Noë in arcam, masculus et femina, sicut præceperat Dominus Noë."},{"number":10,"verse":"Cumque transissent septem dies, aquæ diluvii inundaverunt super terram."},{"number":11,"verse":"Anno sexcentesimo vitæ Noë, mense secundo, septimodecimo die mensis, rupti sunt omnes fontes abyssi magnæ, et cataractæ cæli apertæ sunt :"},{"number":12,"verse":"et facta est pluvia super terram quadraginta diebus et quadraginta noctibus."},{"number":13,"verse":"In articulo diei illius ingressus est Noë, et Sem, et Cham, et Japheth filii ejus ; uxor illius, et tres uxores filiorum ejus cum eis in arcam :"},{"number":14,"verse":"ipsi et omne animal secundum genus suum, universaque jumenta in genere suo, et omne quod movetur super terram in genere suo, cunctumque volatile secundum genus suum, universæ aves, omnesque volucres,"},{"number":15,"verse":"ingressæ sunt ad Noë in arcam, bina et bina ex omni carne, in qua erat spiritus vitæ."},{"number":16,"verse":"Et quæ ingressa sunt, masculus et femina ex omni carne introierunt, sicut præceperat ei Deus : et inclusit eum Dominus deforis."},{"number":17,"verse":"Factumque est diluvium quadraginta diebus super terram : et multiplicatæ sunt aquæ, et elevaverunt arcam in sublime a terra."},{"number":18,"verse":"Vehementer enim inundaverunt, et omnia repleverunt in superficie terræ : porro arca ferebatur super aquas."},{"number":19,"verse":"Et aquæ prævaluerunt nimis super terram : opertique sunt omnes montes excelsi sub universo cælo."},{"number":20,"verse":"Quindecim cubitis altior fuit aqua super montes, quos operuerat."},{"number":21,"verse":"Consumptaque est omnis caro quæ movebatur super terram, volucrum, animantium, bestiarum, omniumque reptilium, quæ reptant super terram : universi homines,"},{"number":22,"verse":"et cuncta, in quibus spiraculum vitæ est in terra, mortua sunt."},{"number":23,"verse":"Et delevit omnem substantiam quæ erat super terram, ab homine usque ad pecus, tam reptile quam volucres cæli : et deleta sunt de terra. Remansit autem solus Noë, et qui cum eo erant in arca."},{"number":24,"verse":"Obtinueruntque aquæ terram centum quinquaginta diebus."}]}