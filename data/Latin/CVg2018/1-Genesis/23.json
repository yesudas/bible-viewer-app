{"bibleAbbr":"CVg2018","bookName":"Genesis","bookEnglishName":"Genesis","chapterNumber":23,"verses":[{"number":1,"verse":"Vixit autem Sara centum viginti septem annis."},{"number":2,"verse":"Et mortua est in civitate Arbee, quæ est Hebron, in terra Chanaan : venitque Abraham ut plangeret et fleret eam."},{"number":3,"verse":"Cumque surrexisset ab officio funeris, locutus est ad filios Heth, dicens :"},{"number":4,"verse":"Advena sum et peregrinus apud vos : date mihi jus sepulchri vobiscum, ut sepeliam mortuum meum."},{"number":5,"verse":"Responderunt filii Heth, dicentes :"},{"number":6,"verse":"Audi nos, domine : princeps Dei es apud nos : in electis sepulchris nostris sepeli mortuum tuum, nullusque te prohibere poterit quin in monumento ejus sepelias mortuum tuum."},{"number":7,"verse":"Surrexit Abraham, et adoravit populum terræ, filios videlicet Heth :"},{"number":8,"verse":"dixitque ad eos : Si placet animæ vestræ ut sepeliam mortuum meum, audite me, et intercedite pro me apud Ephron filium Seor :"},{"number":9,"verse":"ut det mihi speluncam duplicem, quam habet in extrema parte agri sui : pecunia digna tradat eam mihi coram vobis in possessionem sepulchri."},{"number":10,"verse":"Habitabat autem Ephron in medio filiorum Heth. Responditque Ephron ad Abraham, cunctis audientibus qui ingrediebantur portam civitatis illius, dicens :"},{"number":11,"verse":"Nequaquam ita fiat, domine mi, sed tu magis ausculta quod loquor. Agrum trado tibi, et speluncam quæ in eo est, præsentibus filiis populi mei ; sepeli mortuum tuum."},{"number":12,"verse":"Adoravit Abraham coram populo terræ."},{"number":13,"verse":"Et locutus est ad Ephron circumstante plebe : Quæso ut audias me : dabo pecuniam pro agro : suscipe eam, et sic sepeliam mortuum meum in eo."},{"number":14,"verse":"Responditque Ephron :"},{"number":15,"verse":"Domine mi, audi me : terra, quam postulas, quadringentis siclis argenti valet : istud est pretium inter me et te : sed quantum est hoc ? sepeli mortuum tuum."},{"number":16,"verse":"Quod cum audisset Abraham, appendit pecuniam, quam Ephron postulaverat, audientibus filiis Heth, quadringentos siclos argenti probatæ monetæ publicæ."},{"number":17,"verse":"Confirmatusque est ager quondam Ephronis, in quo erat spelunca duplex, respiciens Mambre, tam ipse, quam spelunca, et omnes arbores ejus in cunctis terminis ejus per circuitum,"},{"number":18,"verse":"Abrahæ in possessionem, videntibus filiis Heth, et cunctis qui intrabant portam civitatis illius."},{"number":19,"verse":"Atque ita sepelivit Abraham Saram uxorem suam in spelunca agri duplici, quæ respiciebat Mambre. Hæc est Hebron in terra Chanaan."},{"number":20,"verse":"Et confirmatus est ager, et antrum quod erat in eo, Abrahæ in possessionem monumenti a filiis Heth."}]}