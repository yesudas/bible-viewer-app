{"bibleAbbr":"CVg2018","bookName":"Genesis","bookEnglishName":"Genesis","chapterNumber":13,"verses":[{"number":1,"verse":"Ascendit ergo Abram de Ægypto, ipse et uxor ejus, et omnia quæ habebat, et Lot cum eo, ad australem plagam."},{"number":2,"verse":"Erat autem dives valde in possessione auri et argenti."},{"number":3,"verse":"Reversusque est per iter, quo venerat, a meridie in Bethel, usque ad locum ubi prius fixerat tabernaculum inter Bethel et Hai,"},{"number":4,"verse":"in loco altaris quod fecerat prius : et invocavit ibi nomen Domini."},{"number":5,"verse":"Sed et Lot qui erat cum Abram, fuerunt greges ovium, et armenta, et tabernacula."},{"number":6,"verse":"Nec poterat eos capere terra, ut habitarent simul : erat quippe substantia eorum multa, et nequibant habitare communiter."},{"number":7,"verse":"Unde et facta est rixa inter pastores gregum Abram et Lot. Eo autem tempore Chananæus et Pherezæus habitabant in terra illa."},{"number":8,"verse":"Dixit ergo Abram ad Lot : Ne quæso sit jurgium inter me et te, et inter pastores meos et pastores tuos : fratres enim sumus."},{"number":9,"verse":"Ecce universa terra coram te est : recede a me, obsecro : si ad sinistram ieris, ego dexteram tenebo : si tu dexteram elegeris, ego ad sinistram pergam."},{"number":10,"verse":"Elevatis itaque Lot oculis, vidit omnem circa regionem Jordanis, quæ universa irrigabatur antequam subverteret Dominus Sodomam et Gomorrham, sicut paradisus Domini, et sicut Ægyptus venientibus in Segor."},{"number":11,"verse":"Elegitque sibi Lot regionem circa Jordanem, et recessit ab oriente : divisique sunt alterutrum a fratre suo."},{"number":12,"verse":"Abram habitavit in terra Chanaan ; Lot vero moratus est in oppidis, quæ erant circa Jordanem, et habitavit in Sodomis."},{"number":13,"verse":"Homines autem Sodomitæ pessimi erant, et peccatores coram Domino nimis."},{"number":14,"verse":"Dixitque Dominus ad Abram, postquam divisus est ab eo Lot : Leva oculos tuos et vide a loco, in quo nunc es, ad aquilonem et meridiem, ad orientem et occidentem."},{"number":15,"verse":"Omnem terram, quam conspicis, tibi dabo, et semini tuo usque in sempiternum."},{"number":16,"verse":"Faciamque semen tuum sicut pulverem terræ : si quis potest hominum numerare pulverem terræ, semen quoque tuum numerare poterit."},{"number":17,"verse":"Surge, et perambula terram in longitudine et in latitudine sua : quia tibi daturus sum eam."},{"number":18,"verse":"Movens igitur tabernaculum suum Abram, venit, et habitavit juxta convallem Mambre, quæ est in Hebron : ædificavitque ibi altare Domino."}]}