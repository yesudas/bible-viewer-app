{"bibleAbbr":"CVg2018","bookName":"Genesis","bookEnglishName":"Genesis","chapterNumber":33,"verses":[{"number":1,"verse":"Elevans autem Jacob oculos suos, vidit venientem Esau, et cum eo quadringentos viros : divisitque filios Liæ et Rachel, ambarumque famularum :"},{"number":2,"verse":"et posuit utramque ancillam, et liberos earum, in principio : Liam vero, et filios ejus, in secundo loco : Rachel autem et Joseph novissimos."},{"number":3,"verse":"Et ipse progrediens adoravit pronus in terram septies, donec appropinquaret frater ejus."},{"number":4,"verse":"Currens itaque Esau obviam fratri suo, amplexatus est eum : stringensque collum ejus, et osculans flevit."},{"number":5,"verse":"Levatisque oculis, vidit mulieres et parvulos earum, et ait : Quid sibi volunt isti ? et si ad te pertinent ? Respondit : Parvuli sunt quos donavit mihi Deus servo tuo."},{"number":6,"verse":"Et appropinquantes ancillæ et filii earum, incurvati sunt."},{"number":7,"verse":"Accessit quoque Lia cum pueris suis : et cum similiter adorassent, extremi Joseph et Rachel adoraverunt."},{"number":8,"verse":"Dixitque Esau : Quænam sunt istæ turmæ quas obviam habui ? Respondit : Ut invenirem gratiam coram domino meo."},{"number":9,"verse":"At ille ait : Habeo plurima, frater mi, sint tua tibi."},{"number":10,"verse":"Dixitque Jacob : Noli ita, obsecro : sed si inveni gratiam in oculis tuis, accipe munusculum de manibus meis. Sic enim vidi faciem tuam, quasi viderim vultum Dei : esto mihi propitius,"},{"number":11,"verse":"et suscipe benedictionem quam attuli tibi, et quam donavit mihi Deus tribuens omnia. Vix fratre compellente, suscipiens,"},{"number":12,"verse":"ait : Gradiamur simul, eroque socius itineris tui."},{"number":13,"verse":"Dixitque Jacob : Nosti, domine mi, quod parvulos habeam teneros, et oves, et boves fœtas mecum : quas si plus in ambulando fecero laborare, morientur una die cuncti greges."},{"number":14,"verse":"Præcedat dominus meus ante servum suum : et ego sequar paulatim vestigia ejus, sicut videro parvulos meos posse, donec veniam ad dominum meum in Seir."},{"number":15,"verse":"Respondit Esau : Oro te, ut de populo qui mecum est, saltem socii remaneant viæ tuæ. Non est, inquit, necesse : hoc uno tantum indigeo, ut inveniam gratiam in conspectu tuo, domine mi."},{"number":16,"verse":"Reversus est itaque illo die Esau itinere quo venerat in Seir."},{"number":17,"verse":"Et Jacob venit in Socoth : ubi ædificata domo et fixis tentoriis appellavit nomen loci illius Socoth, id est, Tabernacula."},{"number":18,"verse":"Transivitque in Salem urbem Sichimorum, quæ est in terra Chanaan, postquam reversus est de Mesopotamia Syriæ : et habitavit juxta oppidum."},{"number":19,"verse":"Emitque partem agri, in qua fixerat tabernacula, a filiis Hemor patris Sichem centum agnis."},{"number":20,"verse":"Et erecto ibi altari, invocavit super illud fortissimum Deum Israël."}]}