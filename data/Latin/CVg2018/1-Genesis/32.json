{"bibleAbbr":"CVg2018","bookName":"Genesis","bookEnglishName":"Genesis","chapterNumber":32,"verses":[{"number":1,"verse":"Jacob quoque abiit itinere quo cœperat : fueruntque ei obviam angeli Dei."},{"number":2,"verse":"Quos cum vidisset, ait : Castra Dei sunt hæc : et appellavit nomen loci illius Mahanaim, id est, Castra."},{"number":3,"verse":"Misit autem et nuntios ante se ad Esau fratrem suum in terram Seir, in regionem Edom :"},{"number":4,"verse":"præcepitque eis, dicens : Sic loquimini domino meo Esau : Hæc dicit frater tuus Jacob : Apud Laban peregrinatus sum, et fui usque in præsentem diem."},{"number":5,"verse":"Habeo boves, et asinos, et oves, et servos, et ancillas : mittoque nunc legationem ad dominum meum, ut inveniam gratiam in conspectu tuo."},{"number":6,"verse":"Reversique sunt nuntii ad Jacob, dicentes : Venimus ad Esau fratrem tuum, et ecce properat tibi in occursum cum quadringentis viris."},{"number":7,"verse":"Timuit Jacob valde : et perterritus divisit populum qui secum erat, greges quoque et oves, et boves, et camelos, in duas turmas,"},{"number":8,"verse":"dicens : Si venerit Esau ad unam turmam, et percusserit eam, alia turma, quæ relicta est, salvabitur."},{"number":9,"verse":"Dixitque Jacob : Deus patris mei Abraham, et Deus patris mei Isaac : Domine qui dixisti mihi : Revertere in terram tuam, et in locum nativitatis tuæ, et benefaciam tibi :"},{"number":10,"verse":"minor sum cunctis miserationibus tuis, et veritate tua quam explevisti servo tuo. In baculo meo transivi Jordanem istum : et nunc cum duabus turmis regredior."},{"number":11,"verse":"Erue me de manu fratris mei Esau, quia valde eum timeo : ne forte veniens percutiat matrem cum filiis."},{"number":12,"verse":"Tu locutus es quod benefaceres mihi, et dilatares semen meum sicut arenam maris, quæ præ multitudine numerari non potest."},{"number":13,"verse":"Cumque dormisset ibi nocte illa, separavit de his quæ habebat, munera Esau fratri suo,"},{"number":14,"verse":"capras ducentas, hircos viginti, oves ducentas, et arietes viginti,"},{"number":15,"verse":"camelos fœtas cum pullis suis triginta, vaccas quadraginta, et tauros viginti, asinas viginti et pullos earum decem."},{"number":16,"verse":"Et misit per manus servorum suorum singulos seorsum greges, dixitque pueris suis : Antecedite me, et sit spatium inter gregem et gregem."},{"number":17,"verse":"Et præcepit priori, dicens : Si obvium habueris fratrem meum Esau, et interrogaverit te : Cujus es ? aut, Quo vadis ? aut, Cujus sunt ista quæ sequeris ?"},{"number":18,"verse":"respondebis : Servi tui Jacob, munera misit domino meo Esau, ipse quoque post nos venit."},{"number":19,"verse":"Similiter dedit mandata secundo, et tertio, et cunctis qui sequebantur greges, dicens : Iisdem verbis loquimini ad Esau cum inveneritis eum."},{"number":20,"verse":"Et addetis : Ipse quoque servus tuus Jacob iter nostrum insequitur. Dixit enim : Placabo illum muneribus quæ præcedunt, et postea videbo illum : forsitan propitiabitur mihi."},{"number":21,"verse":"Præcesserunt itaque munera ante eum, ipse vero mansit nocte illa in castris."},{"number":22,"verse":"Cumque mature surrexisset, tulit duas uxores suas, et totidem famulas cum undecim filiis, et transivit vadum Jaboc."},{"number":23,"verse":"Traductisque omnibus quæ ad se pertinebant,"},{"number":24,"verse":"mansit solus : et ecce vir luctabatur cum eo usque mane."},{"number":25,"verse":"Qui cum videret quod eum superare non posset, tetigit nervum femoris ejus, et statim emarcuit."},{"number":26,"verse":"Dixitque ad eum : Dimitte me : jam enim ascendit aurora. Respondit : Non dimittam te, nisi benedixeris mihi."},{"number":27,"verse":"Ait ergo : Quod nomen est tibi ? Respondit : Jacob."},{"number":28,"verse":"At ille : Nequaquam, inquit, Jacob appellabitur nomen tuum, sed Israël : quoniam si contra Deum fortis fuisti, quanto magis contra homines prævalebis ?"},{"number":29,"verse":"Interrogavit eum Jacob : Dic mihi, quo appellaris nomine ? Respondit : Cur quæris nomen meum ? Et benedixit ei in eodem loco."},{"number":30,"verse":"Vocavitque Jacob nomen loci illius Phanuel, dicens : Vidi Deum facie ad faciem, et salva facta est anima mea."},{"number":31,"verse":"Ortusque est ei statim sol, postquam transgressus est Phanuel : ipse vero claudicabat pede."},{"number":32,"verse":"Quam ob causam non comedunt nervum filii Israël, qui emarcuit in femore Jacob, usque in præsentem diem : eo quod tetigerit nervum femoris ejus, et obstupuerit."}]}