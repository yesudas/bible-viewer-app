{"bibleAbbr":"CVg2018","bookName":"Genesis","bookEnglishName":"Genesis","chapterNumber":28,"verses":[{"number":1,"verse":"Vocavit itaque Isaac Jacob, et benedixit eum, præcepitque ei dicens : Noli accipere conjugem de genere Chanaan :"},{"number":2,"verse":"sed vade, et proficiscere in Mesopotamiam Syriæ, ad domum Bathuel patris matris tuæ, et accipe tibi inde uxorem de filiabus Laban avunculi tui."},{"number":3,"verse":"Deus autem omnipotens benedicat tibi, et crescere te faciat, atque multiplicet, ut sis in turbas populorum."},{"number":4,"verse":"Et det tibi benedictiones Abrahæ, et semini tuo post te : ut possideas terram peregrinationis tuæ, quam pollicitus est avo tuo."},{"number":5,"verse":"Cumque dimisisset eum Isaac, profectus venit in Mesopotamiam Syriæ ad Laban filium Bathuel Syri, fratrem Rebeccæ matris suæ."},{"number":6,"verse":"Videns autem Esau quod benedixisset pater suus Jacob, et misisset eum in Mesopotamiam Syriæ, ut inde uxorem duceret ; et quod post benedictionem præcepisset ei, dicens : Non accipies uxorem de filiabus Chanaan :"},{"number":7,"verse":"quodque obediens Jacob parentibus suis isset in Syriam :"},{"number":8,"verse":"probans quoque quod non libenter aspiceret filias Chanaan pater suus :"},{"number":9,"verse":"ivit ad Ismaëlem, et duxit uxorem absque iis, quas prius habebat, Maheleth filiam Ismaël filii Abraham, sororem Nabaioth."},{"number":10,"verse":"Igitur egressus Jacob de Bersabee, pergebat Haran."},{"number":11,"verse":"Cumque venisset ad quemdam locum, et vellet in eo requiescere post solis occubitum, tulit de lapidibus qui jacebant, et supponens capiti suo, dormivit in eodem loco."},{"number":12,"verse":"Viditque in somnis scalam stantem super terram, et cacumen illius tangens cælum : angelos quoque Dei ascendentes et descendentes per eam,"},{"number":13,"verse":"et Dominum innixum scalæ dicentem sibi : Ego sum Dominus Deus Abraham patris tui, et Deus Isaac : terram, in qua dormis, tibi dabo et semini tuo."},{"number":14,"verse":"Eritque semen tuum quasi pulvis terræ : dilataberis ad occidentem, et orientem, et septentrionem, et meridiem : et benedicentur in te et in semine tuo cunctæ tribus terræ."},{"number":15,"verse":"Et ero custos tuus quocumque perrexeris, et reducam te in terram hanc : nec dimittam nisi complevero universa quæ dixi."},{"number":16,"verse":"Cumque evigilasset Jacob de somno, ait : Vere Dominus est in loco isto, et ego nesciebam."},{"number":17,"verse":"Pavensque, Quam terribilis est, inquit, locus iste ! non est hic aliud nisi domus Dei, et porta cæli."},{"number":18,"verse":"Surgens ergo Jacob mane, tulit lapidem quem supposuerat capiti suo, et erexit in titulum, fundens oleum desuper."},{"number":19,"verse":"Appellavitque nomen urbis Bethel, quæ prius Luza vocabatur."},{"number":20,"verse":"Vovit etiam votum, dicens : Si fuerit Deus mecum, et custodierit me in via, per quam ego ambulo, et dederit mihi panem ad vescendum, et vestimentum ad induendum,"},{"number":21,"verse":"reversusque fuero prospere ad domum patris mei : erit mihi Dominus in Deum,"},{"number":22,"verse":"et lapis iste, quem erexi in titulum, vocabitur Domus Dei : cunctorumque quæ dederis mihi, decimas offeram tibi."}]}