{"bibleAbbr":"CVg2018","bookName":"Genesis","bookEnglishName":"Genesis","chapterNumber":19,"verses":[{"number":1,"verse":"Veneruntque duo angeli Sodomam vespere, et sedente Lot in foribus civitatis. Qui cum vidisset eos, surrexit, et ivit obviam eis : adoravitque pronus in terram,"},{"number":2,"verse":"et dixit : Obsecro, domini, declinate in domum pueri vestri, et manete ibi : lavate pedes vestros, et mane proficiscemini in viam vestram. Qui dixerunt : Minime, sed in platea manebimus."},{"number":3,"verse":"Compulit illos oppido ut diverterent ad eum : ingressisque domum illius fecit convivium, et coxit azyma, et comederunt."},{"number":4,"verse":"Prius autem quam irent cubitum, viri civitatis vallaverunt domum a puero usque ad senem, omnis populus simul."},{"number":5,"verse":"Vocaveruntque Lot, et dixerunt ei : Ubi sunt viri qui introierunt ad te nocte ? educ illos huc, ut cognoscamus eos."},{"number":6,"verse":"Egressus ad eos Lot, post tergum occludens ostium, ait :"},{"number":7,"verse":"Nolite, quæso, fratres mei, nolite malum hoc facere."},{"number":8,"verse":"Habeo duas filias, quæ necdum cognoverunt virum : educam eas ad vos, et abutimini eis sicut vobis placuerit, dummodo viris istis nihil mali faciatis, quia ingressi sunt sub umbra culminis mei."},{"number":9,"verse":"At illi dixerunt : Recede illuc. Et rursus : Ingressus es, inquiunt, ut advena ; numquid ut judices ? te ergo ipsum magis quam hos affligemus. Vimque faciebant Lot vehementissime : jamque prope erat ut effringerent fores."},{"number":10,"verse":"Et ecce miserunt manum viri, et introduxerunt ad se Lot, clauseruntque ostium :"},{"number":11,"verse":"et eos, qui foris erant, percusserunt cæcitate a minimo usque ad maximum, ita ut ostium invenire non possent."},{"number":12,"verse":"Dixerunt autem ad Lot : Habes hic quempiam tuorum ? generum, aut filios, aut filias, omnes, qui tui sunt, educ de urbe hac :"},{"number":13,"verse":"delebimus enim locum istum, eo quod increverit clamor eorum coram Domino, qui misit nos ut perdamus illos."},{"number":14,"verse":"Egressus itaque Lot, locutus est ad generos suos qui accepturi erant filias ejus, et dixit : Surgite, egredimini de loco isto : quia delebit Dominus civitatem hanc. Et visus est eis quasi ludens loqui."},{"number":15,"verse":"Cumque esset mane, cogebant eum angeli, dicentes : Surge, tolle uxorem tuam, et duas filias quas habes : ne et tu pariter pereas in scelere civitatis."},{"number":16,"verse":"Dissimulante illo, apprehenderunt manum ejus, et manum uxoris, ac duarum filiarum ejus, eo quod parceret Dominus illi."},{"number":17,"verse":"Eduxeruntque eum, et posuerunt extra civitatem : ibique locuti sunt ad eum, dicentes : Salva animam tuam : noli respicere post tergum, nec stes in omni circa regione : sed in monte salvum te fac, ne et tu simul pereas."},{"number":18,"verse":"Dixitque Lot ad eos : Quæso, domine mi,"},{"number":19,"verse":"quia invenit servus tuus gratiam coram te, et magnificasti misericordiam tuam quam fecisti mecum, ut salvares animam meam, nec possum in monte salvari, ne forte apprehendat me malum, et moriar :"},{"number":20,"verse":"est civitas hæc juxta, ad quam possum fugere, parva, et salvabor in ea : numquid non modica est, et vivet anima mea ?"},{"number":21,"verse":"Dixitque ad eum : Ecce etiam in hoc suscepi preces tuas, ut non subvertam urbem pro qua locutus es."},{"number":22,"verse":"Festina, et salvare ibi : quia non potero facere quidquam donec ingrediaris illuc. Idcirco vocatum est nomen urbis illius Segor."},{"number":23,"verse":"Sol egressus est super terram, et Lot ingressus est Segor."},{"number":24,"verse":"Igitur Dominus pluit super Sodomam et Gomorrham sulphur et ignem a Domino de cælo :"},{"number":25,"verse":"et subvertit civitates has, et omnem circa regionem, universos habitatores urbium, et cuncta terræ virentia."},{"number":26,"verse":"Respiciensque uxor ejus post se, versa est in statuam salis."},{"number":27,"verse":"Abraham autem consurgens mane, ubi steterat prius cum Domino,"},{"number":28,"verse":"intuitus est Sodomam et Gomorrham, et universam terram regionis illius : viditque ascendentem favillam de terra quasi fornacis fumum."},{"number":29,"verse":"Cum enim subverteret Deus civitates regionis illius, recordatus Abrahæ, liberavit Lot de subversione urbium in quibus habitaverat."},{"number":30,"verse":"Ascenditque Lot de Segor, et mansit in monte, duæ quoque filiæ ejus cum eo (timuerat enim manere in Segor) et mansit in spelunca ipse, et duæ filiæ ejus cum eo."},{"number":31,"verse":"Dixitque major ad minorem : Pater noster senex est, et nullus virorum remansit in terra, qui possit ingredi ad nos juxta morem universæ terræ."},{"number":32,"verse":"Veni, inebriemus eum vino, dormiamusque cum eo, ut servare possimus ex patre nostro semen."},{"number":33,"verse":"Dederunt itaque patri suo bibere vinum nocte illa. Et ingressa est major, dormivitque cum patre ; at ille non sensit, nec quando accubuit filia, nec quando surrexit."},{"number":34,"verse":"Altera quoque die dixit major ad minorem : Ecce dormivi heri cum patre meo, demus ei bibere vinum etiam hac nocte, et dormies cum eo, ut salvemus semen de patre nostro."},{"number":35,"verse":"Dederunt etiam et illa nocte patri suo bibere vinum, ingressaque minor filia, dormivit cum eo : et ne tunc quidem sensit quando concubuerit, vel quando illa surrexerit."},{"number":36,"verse":"Conceperunt ergo duæ filiæ Lot de patre suo."},{"number":37,"verse":"Peperitque major filium, et vocavit nomen ejus Moab : ipse est pater Moabitarum usque in præsentem diem."},{"number":38,"verse":"Minor quoque peperit filium, et vocavit nomen ejus Ammon, id est, Filius populi mei : ipse est pater Ammonitarum usque hodie."}]}