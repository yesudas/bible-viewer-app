{"bibleAbbr":"CVg2018","bookName":"Genesis","bookEnglishName":"Genesis","chapterNumber":14,"verses":[{"number":1,"verse":"Factum est autem in illo tempore, ut Amraphel rex Sennaar, et Arioch rex Ponti, et Chodorlahomor rex Elamitarum, et Thadal rex gentium"},{"number":2,"verse":"inirent bellum contra Bara regem Sodomorum, et contra Bersa regem Gomorrhæ, et contra Sennaab regem Adamæ, et contra Semeber regem Seboim, contraque regem Balæ, ipsa est Segor."},{"number":3,"verse":"Omnes hi convenerunt in vallem Silvestrem, quæ nunc est mare salis."},{"number":4,"verse":"Duodecim enim annis servierunt Chodorlahomor, et tertiodecimo anno recesserunt ab eo."},{"number":5,"verse":"Igitur quartodecimo anno venit Chodorlahomor, et reges qui erant cum eo : percusseruntque Raphaim in Astarothcarnaim, et Zuzim cum eis, et Emim in Save Cariathaim,"},{"number":6,"verse":"et Chorræos in montibus Seir, usque ad Campestria Pharan, quæ est in solitudine."},{"number":7,"verse":"Reversique sunt, et venerunt ad fontem Misphat, ipsa est Cades : et percusserunt omnem regionem Amalecitarum, et Amorrhæum, qui habitabat in Asasonthamar."},{"number":8,"verse":"Et egressi sunt rex Sodomorum, et rex Gomorrhæ, rexque Adamæ, et rex Seboim, necnon et rex Balæ, quæ est Segor : et direxerunt aciem contra eos in valle Silvestri :"},{"number":9,"verse":"scilicet adversus Chodorlahomor regem Elamitarum, et Thadal regem Gentium, et Amraphel regem Sennaar, et Arioch regem Ponti : quatuor reges adversus quinque."},{"number":10,"verse":"Vallis autem Silvestris habebat puteos multos bituminis. Itaque rex Sodomorum, et Gomorrhæ, terga verterunt, cecideruntque ibi : et qui remanserant, fugerunt ad montem."},{"number":11,"verse":"Tulerunt autem omnem substantiam Sodomorum et Gomorrhæ, et universa quæ ad cibum pertinent, et abierunt :"},{"number":12,"verse":"necnon et Lot, et substantiam ejus, filium fratris Abram, qui habitabat in Sodomis."},{"number":13,"verse":"Et ecce unus, qui evaserat, nuntiavit Abram Hebræo, qui habitabat in convalle Mambre Amorrhæi, fratris Escol, et fratris Aner : hi enim pepigerant fœdus cum Abram."},{"number":14,"verse":"Quod cum audisset Abram, captum videlicet Lot fratrem suum, numeravit expeditos vernaculos suos trecentos decem et octo : et persecutus est usque Dan."},{"number":15,"verse":"Et divisis sociis, irruit super eos nocte : percussitque eos, et persecutus est eos usque Hoba, quæ est ad lævam Damasci."},{"number":16,"verse":"Reduxitque omnem substantiam, et Lot fratrem suum cum substantia illius, mulieres quoque et populum."},{"number":17,"verse":"Egressus est autem rex Sodomorum in occursum ejus postquam reversus est a cæde Chodorlahomor, et regum qui cum eo erant in valle Save, quæ est vallis regis."},{"number":18,"verse":"At vero Melchisedech rex Salem, proferens panem et vinum, erat enim sacerdos Dei altissimi,"},{"number":19,"verse":"benedixit ei, et ait : Benedictus Abram Deo excelso, qui creavit cælum et terram :"},{"number":20,"verse":"et benedictus Deus excelsus, quo protegente, hostes in manibus tuis sunt. Et dedit ei decimas ex omnibus."},{"number":21,"verse":"Dixit autem rex Sodomorum ad Abram : Da mihi animas, cetera tolle tibi."},{"number":22,"verse":"Qui respondit ei : Levo manum meam ad Dominum Deum excelsum possessorem cæli et terræ,"},{"number":23,"verse":"quod a filo subtegminis usque ad corigiam caligæ, non accipiam ex omnibus quæ tua sunt, ne dicas : Ego ditavi Abram :"},{"number":24,"verse":"exceptis his, quæ comederunt juvenes, et partibus virorum, qui venerunt mecum, Aner, Escol et Mambre : isti accipient partes suas."}]}