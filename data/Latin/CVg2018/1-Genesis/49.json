{"bibleAbbr":"CVg2018","bookName":"Genesis","bookEnglishName":"Genesis","chapterNumber":49,"verses":[{"number":1,"verse":"Vocavit autem Jacob filios suos, et ait eis : Congregamini, ut annuntiem quæ ventura sunt vobis in diebus novissimis."},{"number":2,"verse":"Congregamini, et audite, filii Jacob, audite Israël patrem vestrum :"},{"number":3,"verse":"Ruben, primogenitus meus, tu fortitudo mea, et principium doloris mei ; prior in donis, major in imperio."},{"number":4,"verse":"Effusus es sicut aqua, non crescas : quia ascendisti cubile patris tui, et maculasti stratum ejus."},{"number":5,"verse":"Simeon et Levi fratres vasa iniquitatis bellantia."},{"number":6,"verse":"In consilium eorum non veniat anima mea, et in cœtu illorum non sit gloria mea : quia in furore suo occiderunt virum, et in voluntate sua suffoderunt murum."},{"number":7,"verse":"Maledictus furor eorum, quia pertinax : et indignatio eorum, quia dura : dividam eos in Jacob, et dispergam eos in Israël."},{"number":8,"verse":"Juda, te laudabunt fratres tui : manus tua in cervicibus inimicorum tuorum, adorabunt te filii patris tui."},{"number":9,"verse":"Catulus leonis Juda : ad prædam, fili mi, ascendisti : requiescens accubuisti ut leo, et quasi leæna : quis suscitabit eum ?"},{"number":10,"verse":"Non auferetur sceptrum de Juda, et dux de femore ejus, donec veniat qui mittendus est, et ipse erit expectatio gentium."},{"number":11,"verse":"Ligans ad vineam pullum suum, et ad vitem, o fili mi, asinam suam, lavabit in vino stolam suam et in sanguine uvæ pallium suum."},{"number":12,"verse":"Pulchriores sunt oculi ejus vino, et dentes ejus lacte candidiores."},{"number":13,"verse":"Zabulon in littore maris habitabit, et in statione navium pertingens usque ad Sidonem."},{"number":14,"verse":"Issachar asinus fortis accubans inter terminos."},{"number":15,"verse":"Vidit requiem, quod esset bona et terram, quod optima : et supposuit humerum suum ad portandum, factusque est tributis serviens."},{"number":16,"verse":"Dan judicabit populum suum sicut et alia tribus in Israël."},{"number":17,"verse":"Fiat Dan coluber in via, cerastes in semita, mordens ungulas equi, ut cadat ascensor ejus retro."},{"number":18,"verse":"Salutare tuum expectabo, Domine."},{"number":19,"verse":"Gad, accinctus præliabitur ante eum : et ipse accingetur retrorsum."},{"number":20,"verse":"Aser, pinguis panis ejus, et præbebit delicias regibus."},{"number":21,"verse":"Nephthali, cervus emissus, et dans eloquia pulchritudinis."},{"number":22,"verse":"Filius accrescens Joseph, filius accrescens et decorus aspectu : filiæ discurrerunt super murum."},{"number":23,"verse":"Sed exasperaverunt eum et jurgati sunt, invideruntque illi habentes jacula."},{"number":24,"verse":"Sedit in forti arcus ejus, et dissoluta sunt vincula brachiorum et manuum illius per manus potentis Jacob : inde pastor egressus est, lapis Israël."},{"number":25,"verse":"Deus patris tui erit adjutor tuus, et omnipotens benedicet tibi benedictionibus cæli desuper, benedictionibus abyssi jacentis deorsum, benedictionibus uberum et vulvæ."},{"number":26,"verse":"Benedictiones patris tui confortatæ sunt benedictionibus patrum ejus, donec veniret desiderium collium æternorum : fiant in capite Joseph, et in vertice Nazaræi inter fratres suos."},{"number":27,"verse":"Benjamin lupus rapax, mane comedat prædam, et vespere dividet spolia."},{"number":28,"verse":"Omnes hi in tribubus Israël duodecim : hæc locutus est eis pater suus, benedixitque singulis benedictionibus propriis."},{"number":29,"verse":"Et præcepit eis, dicens : Ego congregor ad populum meum : sepelite me cum patribus meis in spelunca duplici quæ est in agro Ephron Hethæi,"},{"number":30,"verse":"contra Mambre in terra Chanaan, quam emit Abraham cum agro ab Ephron Hethæo in possessionem sepulchri."},{"number":31,"verse":"Ibi sepelierunt eum, et Saram uxorem ejus : ibi sepultus est Isaac cum Rebecca conjuge sua : ibi et Lia condita jacet."},{"number":32,"verse":"Finitisque mandatis quibus filios instruebat, collegit pedes suos super lectulum, et obiit : appositusque est ad populum suum."}]}