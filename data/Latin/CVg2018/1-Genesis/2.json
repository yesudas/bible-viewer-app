{"bibleAbbr":"CVg2018","bookName":"Genesis","bookEnglishName":"Genesis","chapterNumber":2,"verses":[{"number":1,"verse":"Igitur perfecti sunt cæli et terra, et omnis ornatus eorum."},{"number":2,"verse":"Complevitque Deus die septimo opus suum quod fecerat : et requievit die septimo ab universo opere quod patrarat."},{"number":3,"verse":"Et benedixit diei septimo, et sanctificavit illum, quia in ipso cessaverat ab omni opere suo quod creavit Deus ut faceret."},{"number":4,"verse":"Istæ sunt generationes cæli et terræ, quando creata sunt, in die quo fecit Dominus Deus cælum et terram,"},{"number":5,"verse":"et omne virgultum agri antequam oriretur in terra, omnemque herbam regionis priusquam germinaret : non enim pluerat Dominus Deus super terram, et homo non erat qui operaretur terram :"},{"number":6,"verse":"sed fons ascendebat e terra, irrigans universam superficiem terræ."},{"number":7,"verse":"Formavit igitur Dominus Deus hominem de limo terræ, et inspiravit in faciem ejus spiraculum vitæ, et factus est homo in animam viventem."},{"number":8,"verse":"Plantaverat autem Dominus Deus paradisum voluptatis a principio, in quo posuit hominem quem formaverat."},{"number":9,"verse":"Produxitque Dominus Deus de humo omne lignum pulchrum visu, et ad vescendum suave lignum etiam vitæ in medio paradisi, lignumque scientiæ boni et mali."},{"number":10,"verse":"Et fluvius egrediebatur de loco voluptatis ad irrigandum paradisum, qui inde dividitur in quatuor capita."},{"number":11,"verse":"Nomen uni Phison : ipse est qui circuit omnem terram Hevilath, ubi nascitur aurum :"},{"number":12,"verse":"et aurum terræ illius optimum est ; ibi invenitur bdellium, et lapis onychinus."},{"number":13,"verse":"Et nomen fluvii secundi Gehon ; ipse est qui circumit omnem terram Æthiopiæ."},{"number":14,"verse":"Nomen vero fluminis tertii, Tigris : ipse vadit contra Assyrios. Fluvius autem quartus, ipse est Euphrates."},{"number":15,"verse":"Tulit ergo Dominus Deus hominem, et posuit eum in paradiso voluptatis, ut operaretur, et custodiret illum :"},{"number":16,"verse":"præcepitque ei, dicens : Ex omni ligno paradisi comede ;"},{"number":17,"verse":"de ligno autem scientiæ boni et mali ne comedas : in quocumque enim die comederis ex eo, morte morieris."},{"number":18,"verse":"Dixit quoque Dominus Deus : Non est bonum esse hominem solum : faciamus ei adjutorium simile sibi."},{"number":19,"verse":"Formatis igitur Dominus Deus de humo cunctis animantibus terræ, et universis volatilibus cæli, adduxit ea ad Adam, ut videret quid vocaret ea : omne enim quod vocavit Adam animæ viventis, ipsum est nomen ejus."},{"number":20,"verse":"Appellavitque Adam nominibus suis cuncta animantia, et universa volatilia cæli, et omnes bestias terræ : Adæ vero non inveniebatur adjutor similis ejus."},{"number":21,"verse":"Immisit ergo Dominus Deus soporem in Adam : cumque obdormisset, tulit unam de costis ejus, et replevit carnem pro ea."},{"number":22,"verse":"Et ædificavit Dominus Deus costam, quam tulerat de Adam, in mulierem : et adduxit eam ad Adam."},{"number":23,"verse":"Dixitque Adam : Hoc nunc os ex ossibus meis, et caro de carne mea : hæc vocabitur Virago, quoniam de viro sumpta est."},{"number":24,"verse":"Quam ob rem relinquet homo patrem suum, et matrem, et adhærebit uxori suæ : et erunt duo in carne una."},{"number":25,"verse":"Erat autem uterque nudus, Adam scilicet et uxor ejus : et non erubescebant."}]}