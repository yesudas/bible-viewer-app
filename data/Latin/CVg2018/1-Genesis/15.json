{"bibleAbbr":"CVg2018","bookName":"Genesis","bookEnglishName":"Genesis","chapterNumber":15,"verses":[{"number":1,"verse":"His itaque transactis, factus est sermo Domini ad Abram per visionem dicens : Noli timere, Abram : ego protector tuus sum, et merces tua magna nimis."},{"number":2,"verse":"Dixitque Abram : Domine Deus, quid dabis mihi ? ego vadam absque liberis, et filius procuratoris domus meæ iste Damascus Eliezer."},{"number":3,"verse":"Addiditque Abram : Mihi autem non dedisti semen, et ecce vernaculus meus, hæres meus erit."},{"number":4,"verse":"Statimque sermo Domini factus est ad eum, dicens : Non erit hic hæres tuus, sed qui egredietur de utero tuo, ipsum habebis hæredem."},{"number":5,"verse":"Eduxitque eum foras, et ait illi : Suspice cælum, et numera stellas, si potes. Et dixit ei : Sic erit semen tuum."},{"number":6,"verse":"Credidit Abram Deo, et reputatum est illi ad justitiam."},{"number":7,"verse":"Dixitque ad eum : Ego Dominus qui eduxi te de Ur Chaldæorum ut darem tibi terram istam, et possideres eam."},{"number":8,"verse":"At ille ait : Domine Deus, unde scire possum quod possessurus sim eam ?"},{"number":9,"verse":"Et respondens Dominus : Sume, inquit, mihi vaccam triennem, et capram trimam, et arietem annorum trium, turturem quoque et columbam."},{"number":10,"verse":"Qui tollens universa hæc, divisit ea per medium, et utrasque partes contra se altrinsecus posuit ; aves autem non divisit."},{"number":11,"verse":"Descenderuntque volucres super cadavera, et abigebat eas Abram."},{"number":12,"verse":"Cumque sol occumberet, sopor irruit super Abram, et horror magnus et tenebrosus invasit eum."},{"number":13,"verse":"Dictumque est ad eum : Scito prænoscens quod peregrinum futurum sit semen tuum in terra non sua, et subjicient eos servituti, et affligent quadringentis annis."},{"number":14,"verse":"Verumtamen gentem, cui servituri sunt, ego judicabo : et post hæc egredientur cum magna substantia."},{"number":15,"verse":"Tu autem ibis ad patres tuos in pace, sepultus in senectute bona."},{"number":16,"verse":"Generatione autem quarta revertentur huc : necdum enim completæ sunt iniquitates Amorrhæorum usque ad præsens tempus."},{"number":17,"verse":"Cum ergo occubuisset sol, facta est caligo tenebrosa, et apparuit clibanus fumans, et lampas ignis transiens inter divisiones illas."},{"number":18,"verse":"In illo die pepigit Dominus fœdus cum Abram, dicens : Semini tuo dabo terram hanc a fluvio Ægypti usque ad fluvium magnum Euphraten,"},{"number":19,"verse":"Cinæos, et Cenezæos, Cedmonæos,"},{"number":20,"verse":"et Hethæos, et Pherezæos, Raphaim quoque,"},{"number":21,"verse":"et Amorrhæos, et Chananæos, et Gergesæos, et Jebusæos."}]}