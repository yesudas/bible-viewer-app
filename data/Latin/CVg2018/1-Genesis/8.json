{"bibleAbbr":"CVg2018","bookName":"Genesis","bookEnglishName":"Genesis","chapterNumber":8,"verses":[{"number":1,"verse":"Recordatus autem Deus Noë, cunctorumque animantium, et omnium jumentorum, quæ erant cum eo in arca, adduxit spiritum super terram, et imminutæ sunt aquæ."},{"number":2,"verse":"Et clausi sunt fontes abyssi, et cataractæ cæli : et prohibitæ sunt pluviæ de cælo."},{"number":3,"verse":"Reversæque sunt aquæ de terra euntes et redeuntes : et cœperunt minui post centum quinquaginta dies."},{"number":4,"verse":"Requievitque arca mense septimo, vigesimo septimo die mensis, super montes Armeniæ."},{"number":5,"verse":"At vero aquæ ibant et decrescebant usque ad decimum mensem : decimo enim mense, primo die mensis, apparuerunt cacumina montium."},{"number":6,"verse":"Cumque transissent quadraginta dies, aperiens Noë fenestram arcæ, quam fecerat, dimisit corvum,"},{"number":7,"verse":"qui egrediebatur, et non revertebatur, donec siccarentur aquæ super terram."},{"number":8,"verse":"Emisit quoque columbam post eum, ut videret si jam cessassent aquæ super faciem terræ."},{"number":9,"verse":"Quæ cum non invenisset ubi requiesceret pes ejus, reversa est ad eum in arcam : aquæ enim erant super universam terram : extenditque manum, et apprehensam intulit in arcam."},{"number":10,"verse":"Expectatis autem ultra septem diebus aliis, rursum dimisit columbam ex arca."},{"number":11,"verse":"At illa venit ad eum ad vesperam, portans ramum olivæ virentibus foliis in ore suo : intellexit ergo Noë quod cessassent aquæ super terram."},{"number":12,"verse":"Expectavitque nihilominus septem alios dies : et emisit columbam, quæ non est reversa ultra ad eum."},{"number":13,"verse":"Igitur sexcentesimo primo anno, primo mense, prima die mensis, imminutæ sunt aquæ super terram : et aperiens Noë tectum arcæ, aspexit, viditque quod exsiccata esset superficies terræ."},{"number":14,"verse":"Mense secundo, septimo et vigesimo die mensis arefacta est terra."},{"number":15,"verse":"Locutus est autem Deus ad Noë, dicens :"},{"number":16,"verse":"Egredere de arca, tu et uxor tua, filii tui et uxores filiorum tuorum tecum."},{"number":17,"verse":"Cuncta animantia, quæ sunt apud te, ex omni carne, tam in volatilibus quam in bestiis et universis reptilibus, quæ reptant super terram, educ tecum, et ingredimini super terram : crescite et multiplicamini super eam."},{"number":18,"verse":"Egressus est ergo Noë, et filii ejus : uxor illius, et uxores filiorum ejus cum eo."},{"number":19,"verse":"Sed et omnia animantia, jumenta, et reptilia quæ reptant super terram, secundum genus suum, egressa sunt de arca."},{"number":20,"verse":"Ædificavit autem Noë altare Domino : et tollens de cunctis pecoribus et volucribus mundis, obtulit holocausta super altare."},{"number":21,"verse":"Odoratusque est Dominus odorem suavitatis, et ait : Nequaquam ultra maledicam terræ propter homines : sensus enim et cogitatio humani cordis in malum prona sunt ab adolescentia sua : non igitur ultra percutiam omnem animam viventem sicut feci."},{"number":22,"verse":"Cunctis diebus terræ, sementis et messis, frigus et æstus, æstas et hiems, nox et dies non requiescent."}]}