{"bibleAbbr":"CVg2018","bookName":"Genesis","bookEnglishName":"Genesis","chapterNumber":27,"verses":[{"number":1,"verse":"Senuit autem Isaac, et caligaverunt oculi ejus, et videre non poterat : vocavitque Esau filium suum majorem, et dixit ei : Fili mi ? Qui respondit : Adsum."},{"number":2,"verse":"Cui pater : Vides, inquit, quod senuerim, et ignorem diem mortis meæ."},{"number":3,"verse":"Sume arma tua, pharetram, et arcum, et egredere foras : cumque venatu aliquid apprehenderis,"},{"number":4,"verse":"fac mihi inde pulmentum sicut velle me nosti, et affer ut comedam : et benedicat tibi anima mea antequam moriar."},{"number":5,"verse":"Quod cum audisset Rebecca, et ille abiisset in agrum ut jussionem patris impleret,"},{"number":6,"verse":"dixit filio suo Jacob : Audivi patrem tuum loquentem cum Esau fratre tuo, et dicentem ei :"},{"number":7,"verse":"Affer mihi de venatione tua, et fac cibos ut comedam, et benedicam tibi coram Domino antequam moriar."},{"number":8,"verse":"Nunc ergo, fili mi, acquiesce consiliis meis :"},{"number":9,"verse":"et pergens ad gregem, affer mihi duos hædos optimos, ut faciam ex eis escas patri tuo, quibus libenter vescitur :"},{"number":10,"verse":"quas cum intuleris, et comederit, benedicat tibi priusquam moriatur."},{"number":11,"verse":"Cui ille respondit : Nosti quod Esau frater meus homo pilosus sit, et ego lenis :"},{"number":12,"verse":"si attrectaverit me pater meus, et senserit, timeo ne putet me sibi voluisse illudere, et inducam super me maledictionem pro benedictione."},{"number":13,"verse":"Ad quem mater : In me sit, ait, ista maledictio, fili mi : tantum audi vocem meam, et pergens, affer quæ dixi."},{"number":14,"verse":"Abiit, et attulit, deditque matri. Paravit illa cibos, sicut velle noverat patrem illius."},{"number":15,"verse":"Et vestibus Esau valde bonis, quas apud se habebat domi, induit eum :"},{"number":16,"verse":"pelliculasque hædorum circumdedit manibus, et colli nuda protexit :"},{"number":17,"verse":"deditque pulmentum, et panes, quos coxerat, tradidit."},{"number":18,"verse":"Quibus illatis, dixit : Pater mi ? At ille respondit : Audio. Quis es tu, fili mi ?"},{"number":19,"verse":"Dixitque Jacob : Ego sum primogenitus tuus Esau : feci sicut præcepisti mihi : surge, sede, et comede de venatione mea, ut benedicat mihi anima tua."},{"number":20,"verse":"Rursumque Isaac ad filium suum : Quomodo, inquit, tam cito invenire potuisti, fili mi ? Qui respondit : Voluntas Dei fuit ut cito occurreret mihi quod volebam."},{"number":21,"verse":"Dixitque Isaac : Accede huc, ut tangam te, fili mi, et probem utrum tu sis filius meus Esau, an non."},{"number":22,"verse":"Accessit ille ad patrem, et palpato eo, dixit Isaac : Vox quidem, vox Jacob est : sed manus, manus sunt Esau."},{"number":23,"verse":"Et non cognovit eum, quia pilosæ manus similitudinem majoris expresserant. Benedicens ergo illi,"},{"number":24,"verse":"ait : Tu es filius meus Esau ? Respondit : Ego sum."},{"number":25,"verse":"At ille : Affer mihi, inquit, cibos de venatione tua, fili mi, ut benedicat tibi anima mea. Quos cum oblatos comedisset, obtulit ei etiam vinum. Quo hausto,"},{"number":26,"verse":"dixit ad eum : Accede ad me, et da mihi osculum, fili mi."},{"number":27,"verse":"Accessit, et osculatus est eum. Statimque ut sensit vestimentorum illius fragrantiam, benedicens illi, ait : Ecce odor filii mei sicut odor agri pleni, cui benedixit Dominus."},{"number":28,"verse":"Det tibi Deus de rore cæli et de pinguedine terræ abundantiam frumenti et vini."},{"number":29,"verse":"Et serviant tibi populi, et adorent te tribus : esto dominus fratrum tuorum, et incurventur ante te filii matris tuæ : qui maledixerit tibi, sit ille maledictus, et qui benedixerit tibi, benedictionibus repleatur."},{"number":30,"verse":"Vix Isaac sermonem impleverat, et egresso Jacob foras, venit Esau,"},{"number":31,"verse":"coctosque de venatione cibos intulit patri, dicens : Surge, pater mi, et comede de venatione filii tui, ut benedicat mihi anima tua."},{"number":32,"verse":"Dixitque illi Isaac : Quis enim es tu ? Qui respondit : Ego sum filius tuus primogenitus Esau."},{"number":33,"verse":"Expavit Isaac stupore vehementi : et ultra quam credi potest admirans, ait : Quis igitur ille est qui dudum captam venationem attulit mihi, et comedi ex omnibus priusquam tu venires ; benedixique ei, et erit benedictus ?"},{"number":34,"verse":"Auditis Esau sermonibus patris, irrugiit clamore magno : et consternatus, ait : Benedic etiam et mihi, pater mi."},{"number":35,"verse":"Qui ait : Venit germanus tuus fraudulenter, et accepit benedictionem tuam."},{"number":36,"verse":"At ille subjunxit : Juste vocatum est nomen ejus Jacob : supplantavit enim me en altera vice : primogenita mea ante tulit, et nunc secundo surripuit benedictionem meam. Rursumque ad patrem : Numquid non reservasti, ait, et mihi benedictionem ?"},{"number":37,"verse":"Respondit Isaac : Dominum tuum illum constitui, et omnes fratres ejus servituti illius subjugavi ; frumento et vino stabilivi eum : et tibi post hæc, fili mi, ultra quid faciam ?"},{"number":38,"verse":"Cui Esau : Num unam, inquit, tantum benedictionem habes, pater ? mihi quoque obsecro ut benedicas. Cumque ejulatu magno fleret,"},{"number":39,"verse":"motus Isaac, dixit ad eum : In pinguedine terræ, et in rore cæli desuper,"},{"number":40,"verse":"erit benedictio tua. Vives in gladio, et fratri tuo servies : tempusque veniet, cum excutias et solvas jugum ejus de cervicibus tuis."},{"number":41,"verse":"Oderat ergo semper Esau Jacob pro benedictione qua benedixerat ei pater : dixitque in corde suo : Venient dies luctus patris mei, et occidam Jacob fratrem meum."},{"number":42,"verse":"Nuntiata sunt hæc Rebeccæ : quæ mittens et vocans Jacob filium suum, dixit ad eum : Ecce Esau frater tuus minatur ut occidat te."},{"number":43,"verse":"Nunc ergo, fili mi, audi vocem meam, et consurgens fuge ad Laban fratrem meum in Haran :"},{"number":44,"verse":"habitabisque cum eo dies paucos, donec requiescat furor fratris tui,"},{"number":45,"verse":"et cesset indignatio ejus, obliviscaturque eorum quæ fecisti in eum : postea mittam, et adducam te inde huc : cur utroque orbabor filio in uno die ?"},{"number":46,"verse":"Dixitque Rebecca ad Isaac : Tædet me vitæ meæ propter filias Heth : si acceperit Jacob uxorem de stirpe hujus terræ, nolo vivere."}]}