{"bibleAbbr":"CVg2018","bookName":"Genesis","bookEnglishName":"Genesis","chapterNumber":9,"verses":[{"number":1,"verse":"Benedixitque Deus Noë et filiis ejus. Et dixit ad eos : Crescite, et multiplicamini, et replete terram."},{"number":2,"verse":"Et terror vester ac tremor sit super cuncta animalia terræ, et super omnes volucres cæli, cum universis quæ moventur super terram : omnes pisces maris manui vestræ traditi sunt."},{"number":3,"verse":"Et omne, quod movetur et vivit, erit vobis in cibum : quasi olera virentia tradidi vobis omnia."},{"number":4,"verse":"Excepto, quod carnem cum sanguine non comedetis."},{"number":5,"verse":"Sanguinem enim animarum vestrarum requiram de manu cunctarum bestiarum : et de manu hominis, de manu viri, et fratris ejus requiram animam hominis."},{"number":6,"verse":"Quicumque effuderit humanum sanguinem, fundetur sanguis illius : ad imaginem quippe Dei factus est homo."},{"number":7,"verse":"Vos autem crescite et multiplicamini, et ingredimini super terram, et implete eam."},{"number":8,"verse":"Hæc quoque dixit Deus ad Noë, et ad filios ejus cum eo :"},{"number":9,"verse":"Ecce ego statuam pactum meum vobiscum, et cum semine vestro post vos :"},{"number":10,"verse":"et ad omnem animam viventem, quæ est vobiscum, tam in volucribus quam in jumentis et pecudibus terræ cunctis, quæ egressa sunt de arca, et universis bestiis terræ."},{"number":11,"verse":"Statuam pactum meum vobiscum, et nequaquam ultra interficietur omnis caro aquis diluvii, neque erit deinceps diluvium dissipans terram."},{"number":12,"verse":"Dixitque Deus : Hoc signum fœderis quod do inter me et vos, et ad omnem animam viventem, quæ est vobiscum in generationes sempiternas :"},{"number":13,"verse":"arcum meum ponam in nubibus, et erit signum fœderis inter me et inter terram."},{"number":14,"verse":"Cumque obduxero nubibus cælum, apparebit arcus meus in nubibus :"},{"number":15,"verse":"et recordabor fœderis mei vobiscum, et cum omni anima vivente quæ carnem vegetat : et non erunt ultra aquæ diluvii ad delendum universam carnem."},{"number":16,"verse":"Eritque arcus in nubibus, et videbo illum, et recordabor fœderis sempiterni quod pactum est inter Deum et omnem animam viventem universæ carnis quæ est super terram."},{"number":17,"verse":"Dixitque Deus ad Noë : Hoc erit signum fœderis, quod constitui inter me et omnem carnem super terram."},{"number":18,"verse":"Erant ergo filii Noë, qui egressi sunt de arca, Sem, Cham et Japheth : porro Cham ipse est pater Chanaan."},{"number":19,"verse":"Tres isti filii sunt Noë : et ab his disseminatum est omne genus hominum super universam terram."},{"number":20,"verse":"Cœpitque Noë vir agricola exercere terram, et plantavit vineam."},{"number":21,"verse":"Bibensque vinum inebriatus est, et nudatus in tabernaculo suo."},{"number":22,"verse":"Quod cum vidisset Cham, pater Chanaan, verenda scilicet patris sui esse nudata, nuntiavit duobus fratribus suis foras."},{"number":23,"verse":"At vero Sem et Japheth pallium imposuerunt humeris suis, et incedentes retrorsum, operuerunt verenda patris sui : faciesque eorum aversæ erant, et patris virilia non viderunt."},{"number":24,"verse":"Evigilans autem Noë ex vino, cum didicisset quæ fecerat ei filius suus minor,"},{"number":25,"verse":"ait : Maledictus Chanaan, servus servorum erit fratribus suis."},{"number":26,"verse":"Dixitque : Benedictus Dominus Deus Sem, sit Chanaan servus ejus."},{"number":27,"verse":"Dilatet Deus Japheth, et habitet in tabernaculis Sem, sitque Chanaan servus ejus."},{"number":28,"verse":"Vixit autem Noë post diluvium trecentis quinquaginta annis."},{"number":29,"verse":"Et impleti sunt omnes dies ejus nongentorum quinquaginta annorum : et mortuus est."}]}