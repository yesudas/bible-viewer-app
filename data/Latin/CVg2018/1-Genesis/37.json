{"bibleAbbr":"CVg2018","bookName":"Genesis","bookEnglishName":"Genesis","chapterNumber":37,"verses":[{"number":1,"verse":"Habitavit autem Jacob in terra Chanaan, in qua pater suus peregrinatus est."},{"number":2,"verse":"Et hæ sunt generationes ejus : Joseph cum sedecim esset annorum, pascebat gregem cum fratribus suis adhuc puer : et erat cum filiis Balæ et Zelphæ uxorum patris sui : accusavitque fratres suos apud patrem crimine pessimo."},{"number":3,"verse":"Israël autem diligebat Joseph super omnes filios suos, eo quod in senectute genuisset eum : fecitque ei tunicam polymitam."},{"number":4,"verse":"Videntes autem fratres ejus quod a patre plus cunctis filiis amaretur, oderant eum, nec poterant ei quidquam pacifice loqui."},{"number":5,"verse":"Accidit quoque ut visum somnium referret fratribus suis : quæ causa majoris odii seminarium fuit."},{"number":6,"verse":"Dixitque ad eos : Audite somnium meum quod vidi :"},{"number":7,"verse":"putabam nos ligare manipulos in agro : et quasi consurgere manipulum meum, et stare, vestrosque manipulos circumstantes adorare manipulum meum."},{"number":8,"verse":"Responderunt fratres ejus : Numquid rex noster eris ? aut subjiciemur ditioni tuæ ? Hæc ergo causa somniorum atque sermonum, invidiæ et odii fomitem ministravit."},{"number":9,"verse":"Aliud quoque vidit somnium, quod narrans fratribus, ait : Vidi per somnium, quasi solem, et lunam, et stellas undecim adorare me."},{"number":10,"verse":"Quod cum patri suo, et fratribus retulisset, increpavit eum pater suus, et dixit : Quid sibi vult hoc somnium quod vidisti ? num ego et mater tua, et fratres tui adorabimus te super terram ?"},{"number":11,"verse":"Invidebant ei igitur fratres sui : pater vero rem tacitus considerabat."},{"number":12,"verse":"Cumque fratres illius in pascendis gregibus patris morarentur in Sichem,"},{"number":13,"verse":"dixit ad eum Israël : Fratres tui pascunt oves in Sichimis : veni, mittam te ad eos. Quo respondente,"},{"number":14,"verse":"Præsto sum, ait ei : Vade, et vide si cuncta prospera sint erga fratres tuos, et pecora : et renuntia mihi quid agatur. Missus de valle Hebron, venit in Sichem :"},{"number":15,"verse":"invenitque eum vir errantem in agro, et interrogavit quid quæreret."},{"number":16,"verse":"At ille respondit : Fratres meos quæro : indica mihi ubi pascant greges."},{"number":17,"verse":"Dixitque ei vir : Recesserunt de loco isto : audivi autem eos dicentes : Eamus in Dothain. Perrexit ergo Joseph post fratres suos, et invenit eos in Dothain."},{"number":18,"verse":"Qui cum vidissent eum procul, antequam accederet ad eos, cogitaverunt illum occidere :"},{"number":19,"verse":"et mutuo loquebantur : Ecce somniator venit :"},{"number":20,"verse":"venite, occidamus eum, et mittamus in cisternam veterem : dicemusque : Fera pessima devoravit eum : et tunc apparebit quid illi prosint somnia sua."},{"number":21,"verse":"Audiens autem hoc Ruben, nitebatur liberare eum de manibus eorum, et dicebat :"},{"number":22,"verse":"Non interficiatis animam ejus, nec effundatis sanguinem : sed projicite eum in cisternam hanc, quæ est in solitudine, manusque vestras servate innoxias : hoc autem dicebat, volens eripere eum de manibus eorum, et reddere patri suo."},{"number":23,"verse":"Confestim igitur ut pervenit ad fratres suos, nudaverunt eum tunica talari et polymita :"},{"number":24,"verse":"miseruntque eum in cisternam veterem, quæ non habebat aquam."},{"number":25,"verse":"Et sedentes ut comederent panem, viderunt Ismaëlitas viatores venire de Galaad, et camelos eorum portantes aromata, et resinam, et stacten in Ægyptum."},{"number":26,"verse":"Dixit ergo Judas fratribus suis : Quid nobis prodest si occiderimus fratrem nostrum, et celaverimus sanguinem ipsius ?"},{"number":27,"verse":"melius est ut venundetur Ismaëlitis, et manus nostræ non polluantur : frater enim et caro nostra est. Acquieverunt fratres sermonibus illius."},{"number":28,"verse":"Et prætereuntibus Madianitis negotiatoribus, extrahentes eum de cisterna, vendiderunt eum Ismaëlitis, viginti argenteis : qui duxerunt eum in Ægyptum."},{"number":29,"verse":"Reversusque Ruben ad cisternam, non invenit puerum :"},{"number":30,"verse":"et scissis vestibus pergens ad fratres suos, ait : Puer non comparet, et ego quo ibo ?"},{"number":31,"verse":"Tulerunt autem tunicam ejus, et in sanguine hædi, quem occiderant, tinxerunt :"},{"number":32,"verse":"mittentes qui ferrent ad patrem, et dicerent : Hanc invenimus : vide utrum tunica filii tui sit, an non."},{"number":33,"verse":"Quam cum agnovisset pater, ait : Tunica filii mei est : fera pessima comedit eum, bestia devoravit Joseph."},{"number":34,"verse":"Scissisque vestibus, indutus est cilicio, lugens filium suum multo tempore."},{"number":35,"verse":"Congregatis autem cunctis liberis ejus ut lenirent dolorem patris, noluit consolationem accipere, sed ait : Descendam ad filium meum lugens in infernum. Et illo perseverante in fletu,"},{"number":36,"verse":"Madianitæ vendiderunt Joseph in Ægypto Putiphari eunucho Pharaonis, magistro militum."}]}