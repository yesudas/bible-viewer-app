{"bibleAbbr":"CVg2018","bookName":"Genesis","bookEnglishName":"Genesis","chapterNumber":6,"verses":[{"number":1,"verse":"Cumque cœpissent homines multiplicari super terram, et filias procreassent,"},{"number":2,"verse":"videntes filii Dei filias hominum quod essent pulchræ, acceperunt sibi uxores ex omnibus, quas elegerant."},{"number":3,"verse":"Dixitque Deus : Non permanebit spiritus meus in homine in æternum, quia caro est : eruntque dies illius centum viginti annorum."},{"number":4,"verse":"Gigantes autem erant super terram in diebus illis : postquam enim ingressi sunt filii Dei ad filias hominum, illæque genuerunt, isti sunt potentes a sæculo viri famosi."},{"number":5,"verse":"Videns autem Deus quod multa malitia hominum esset in terra, et cuncta cogitatio cordis intenta esset ad malum omni tempore,"},{"number":6,"verse":"pœnituit eum quod hominum fecisset in terra. Et tactus dolore cordis intrinsecus,"},{"number":7,"verse":"Delebo, inquit, hominem, quem creavi, a facie terræ, ab homine usque ad animantia, a reptili usque ad volucres cæli : pœnitet enim me fecisse eos."},{"number":8,"verse":"Noë vero invenit gratiam coram Domino."},{"number":9,"verse":"Hæ sunt generationes Noë : Noë vir justus atque perfectus fuit in generationibus suis ; cum Deo ambulavit."},{"number":10,"verse":"Et genuit tres filios, Sem, Cham et Japheth."},{"number":11,"verse":"Corrupta est autem terra coram Deo, et repleta est iniquitate."},{"number":12,"verse":"Cumque vidisset Deus terram esse corruptam (omnis quippe caro corruperat viam suam super terram),"},{"number":13,"verse":"dixit ad Noë : Finis universæ carnis venit coram me : repleta est terra iniquitate a facie eorum, et ego disperdam eos cum terra."},{"number":14,"verse":"Fac tibi arcam de lignis lævigatis ; mansiunculas in arca facies, et bitumine linies intrinsecus et extrinsecus."},{"number":15,"verse":"Et sic facies eam : trecentorum cubitorum erit longitudo arcæ, quinquaginta cubitorum latitudo, et triginta cubitorum altitudo illius."},{"number":16,"verse":"Fenestram in arca facies, et in cubito consummabis summitatem ejus : ostium autem arcæ pones ex latere ; deorsum, cœnacula et tristega facies in ea."},{"number":17,"verse":"Ecce ego adducam aquas diluvii super terram, ut interficiam omnem carnem, in qua spiritus vitæ est subter cælum : universa quæ in terra sunt, consumentur."},{"number":18,"verse":"Ponamque fœdus meum tecum : et ingredieris arcam tu et filii tui, uxor tua, et uxores filiorum tuorum tecum."},{"number":19,"verse":"Et ex cunctis animantibus universæ carnis bina induces in arcam, ut vivant tecum : masculini sexus et feminini."},{"number":20,"verse":"De volucribus juxta genus suum, et de jumentis in genere suo, et ex omni reptili terræ secundum genus suum : bina de omnibus ingredientur tecum, ut possint vivere."},{"number":21,"verse":"Tolles igitur tecum ex omnibus escis, quæ mandi possunt, et comportabis apud te : et erunt tam tibi, quam illis in cibum."},{"number":22,"verse":"Fecit igitur Noë omnia quæ præceperat illi Deus."}]}