{"bibleAbbr":"CVg2018","bookName":"Genesis","bookEnglishName":"Genesis","chapterNumber":31,"verses":[{"number":1,"verse":"Postquam autem audivit verba filiorum Laban dicentium : Tulit Jacob omnia quæ fuerunt patris nostri, et de illius facultate ditatus, factus est inclytus :"},{"number":2,"verse":"animadvertit quoque faciem Laban, quod non esset erga se sicut heri et nudiustertius,"},{"number":3,"verse":"maxime dicente sibi Domino : Revertere in terram patrum tuorum, et ad generationem tuam, eroque tecum."},{"number":4,"verse":"Misit, et vocavit Rachel et Liam in agrum, ubi pascebat greges,"},{"number":5,"verse":"dixitque eis : Video faciem patris vestri quod non sit erga me sicut heri et nudiustertius : Deus autem patris mei fuit mecum."},{"number":6,"verse":"Et ipsæ nostis quod totis viribus meis servierim patri vestro."},{"number":7,"verse":"Sed et pater vester circumvenit me et mutavit mercedem meam decem vicibus : et tamen non dimisit eum Deus ut noceret mihi."},{"number":8,"verse":"Si quando dixit : Variæ erunt mercedes tuæ : pariebant omnes oves varios fœtus ; quando vero e contrario, ait : Alba quæque accipies pro mercede : omnes greges alba pepererunt."},{"number":9,"verse":"Tulitque Deus substantiam patris vestri, et dedit mihi."},{"number":10,"verse":"Postquam enim conceptus ovium tempus advenerat, levavi oculos meos, et vidi in somnis ascendentes mares super feminas, varios et maculosos, et diversorum colorum."},{"number":11,"verse":"Dixitque angelus Dei ad me in somnis : Jacob ? Et ego respondi : Adsum."},{"number":12,"verse":"Qui ait : Leva oculos tuos, et vide universos masculos ascendentes super feminas, varios, maculosos, atque respersos. Vidi enim omnia quæ fecit tibi Laban."},{"number":13,"verse":"Ego sum Deus Bethel, ubi unxisti lapidem, et votum vovisti mihi. Nunc ergo surge, et egredere de terra hac, revertens in terram nativitatis tuæ."},{"number":14,"verse":"Responderuntque Rachel et Lia : Numquid habemus residui quidquam in facultatibus et hæreditate domus patris nostri ?"},{"number":15,"verse":"nonne quasi alienas reputavit nos, et vendidit, comeditque pretium nostrum ?"},{"number":16,"verse":"Sed Deus tulit opes patris nostri, et eas tradidit nobis, ac filiis nostris : unde omnia quæ præcepit tibi Deus, fac."},{"number":17,"verse":"Surrexit itaque Jacob, et impositis liberis ac conjugibus suis super camelos, abiit."},{"number":18,"verse":"Tulitque omnem substantiam suam, et greges, et quidquid in Mesopotamia acquisierat, pergens ad Isaac patrem suum in terram Chanaan."},{"number":19,"verse":"Eo tempore ierat Laban ad tondendas oves, et Rachel furata est idola patris sui."},{"number":20,"verse":"Noluitque Jacob confiteri socero suo quod fugeret."},{"number":21,"verse":"Cumque abiisset tam ipse quam omnia quæ juris sui erant, et amne transmisso pergeret contra montem Galaad,"},{"number":22,"verse":"nuntiatum est Laban die tertio quod fugeret Jacob."},{"number":23,"verse":"Qui, assumptis fratribus suis, persecutus est eum diebus septem : et comprehendit eum in monte Galaad."},{"number":24,"verse":"Viditque in somnis dicentem sibi Deum : Cave ne quidquam aspere loquaris contra Jacob."},{"number":25,"verse":"Jamque Jacob extenderat in monte tabernaculum : cumque ille consecutus fuisset eum cum fratribus suis, in eodem monte Galaad fixit tentorium."},{"number":26,"verse":"Et dixit ad Jacob : Quare ita egisti, ut clam me abigeres filias meas quasi captivas gladio ?"},{"number":27,"verse":"cur ignorante me fugere voluisti, nec indicare mihi, ut prosequerer te cum gaudio, et canticis, et tympanis, et citharis ?"},{"number":28,"verse":"Non es passus ut oscularer filios meos et filias : stulte operatus es : et nunc quidem"},{"number":29,"verse":"valet manus mea reddere tibi malum : sed Deus patris vestri heri dixit mihi : Cave ne loquaris contra Jacob quidquam durius."},{"number":30,"verse":"Esto, ad tuos ire cupiebas, et desiderio erat tibi domus patris tui : cur furatus es deos meos ?"},{"number":31,"verse":"Respondit Jacob : Quod inscio te profectus sum, timui ne violenter auferres filias tuas."},{"number":32,"verse":"Quod autem furti me arguis : apud quemcumque inveneris deos tuos, necetur coram fratribus nostris : scrutare, quidquid tuorum apud me inveneris, et aufer. Hæc dicens, ignorabat quod Rachel furata esset idola."},{"number":33,"verse":"Ingressus itaque Laban tabernaculum Jacob, et Liæ, et utriusque famulæ, non invenit. Cumque intrasset tentorium Rachelis,"},{"number":34,"verse":"illa festinans abscondit idola subter stramenta cameli, et sedit desuper : scrutantique omne tentorium, et nihil invenienti,"},{"number":35,"verse":"ait : Ne irascatur dominus meus quod coram te assurgere nequeo : quia juxta consuetudinem feminarum nunc accidit mihi : sic delusa sollicitudo quærentis est."},{"number":36,"verse":"Tumensque Jacob, cum jurgio ait : Quam ob culpam meam, et ob quod peccatum meum sic exarsisti post me,"},{"number":37,"verse":"et scrutatus es omnem supellectilem meam ? quid invenisti de cuncta substantia domus tuæ ? pone hic coram fratribus meis, et fratribus tuis, et judicent inter me et te."},{"number":38,"verse":"Idcirco viginti annis fui tecum ? oves tuæ et capræ steriles non fuerunt, arietes gregis tui non comedi :"},{"number":39,"verse":"nec captum a bestia ostendi tibi, ego damnum omne reddebam : quidquid furto peribat, a me exigebas :"},{"number":40,"verse":"die noctuque æstu urebar, et gelu, fugiebatque somnus ab oculis meis."},{"number":41,"verse":"Sicque per viginti annos in domo tua servivi tibi, quatuordecim pro filiabus, et sex pro gregibus tuis : immutasti quoque mercedem meam decem vicibus."},{"number":42,"verse":"Nisi Deus patris mei Abraham, et timor Isaac affuisset mihi, forsitan modo nudum me dimisisses : afflictionem meam et laborem manuum mearum respexit Deus, et arguit te heri."},{"number":43,"verse":"Respondit ei Laban : Filiæ meæ et filii, et greges tui, et omnia quæ cernis, mea sunt : quid possum facere filiis et nepotibus meis ?"},{"number":44,"verse":"Veni ergo, et ineamus fœdus, ut sit in testimonium inter me et te."},{"number":45,"verse":"Tulit itaque Jacob lapidem, et erexit illum in titulum :"},{"number":46,"verse":"dixitque fratribus suis : Afferte lapides. Qui congregantes fecerunt tumulum, comederuntque super eum :"},{"number":47,"verse":"quem vocavit Laban Tumulum testis : et Jacob, Acervum testimonii, uterque juxta proprietatem linguæ suæ."},{"number":48,"verse":"Dixitque Laban : Tumulus iste erit testis inter me et te hodie, et idcirco appellatum est nomen ejus Galaad, id est, Tumulus testis."},{"number":49,"verse":"Intueatur et judicet Dominus inter nos quando recesserimus a nobis,"},{"number":50,"verse":"si afflixeris filias meas, et si introduxeris alias uxores super eas : nullus sermonis nostri testis est absque Deo, qui præsens respicit."},{"number":51,"verse":"Dixitque rursus ad Jacob : En tumulus hic, et lapis quem erexi inter me et te,"},{"number":52,"verse":"testis erit : tumulus, inquam, iste et lapis sint in testimonium, si aut ego transiero illum pergens ad te, aut tu præterieris, malum mihi cogitans."},{"number":53,"verse":"Deus Abraham, et Deus Nachor, judicet inter nos, Deus patris eorum. Juravit ergo Jacob per timorem patris sui Isaac :"},{"number":54,"verse":"immolatisque victimis in monte, vocavit fratres suos ut ederent panem. Qui cum comedissent, manserunt ibi :"},{"number":55,"verse":"Laban vero de nocte consurgens, osculatus est filios, et filias suas, et benedixit illis : reversusque est in locum suum."}]}