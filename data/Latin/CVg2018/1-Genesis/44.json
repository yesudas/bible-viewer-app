{"bibleAbbr":"CVg2018","bookName":"Genesis","bookEnglishName":"Genesis","chapterNumber":44,"verses":[{"number":1,"verse":"Præcepit autem Joseph dispensatori domus suæ, dicens : Imple saccos eorum frumento, quantum possunt capere : et pone pecuniam singulorum in summitate sacci."},{"number":2,"verse":"Scyphum autem meum argenteum, et pretium quod dedit tritici, pone in ore sacci junioris. Factumque est ita."},{"number":3,"verse":"Et orto mane, dimissi sunt cum asinis suis."},{"number":4,"verse":"Jamque urbem exierant, et processerant paululum : tunc Joseph accersito dispensatore domus, Surge, inquit, et persequere viros : et apprehensis dicito : Quare reddidistis malum pro bono ?"},{"number":5,"verse":"scyphus, quem furati estis, ipse est in quo bibit dominus meus, et in quo augurari solet : pessimam rem fecistis."},{"number":6,"verse":"Fecit ille ut jusserat : et apprehensis per ordinem locutus est."},{"number":7,"verse":"Qui responderunt : Quare sic loquitur dominus noster, ut servi tui tantum flagitii commiserint ?"},{"number":8,"verse":"pecuniam, quam invenimus in summitate saccorum, reportavimus ad te de terra Chanaan : et quomodo consequens est ut furati simus de domo domini tui aurum vel argentum ?"},{"number":9,"verse":"apud quemcumque fuerit inventum servorum tuorum quod quæris, moriatur, et nos erimus servi domini nostri."},{"number":10,"verse":"Qui dixit eis : Fiat juxta vestram sententiam : apud quemcumque fuerit inventum, ipse sit servus meus, vos autem eritis innoxii."},{"number":11,"verse":"Itaque festinato deponentes in terram saccos, aperuerunt singuli."},{"number":12,"verse":"Quos scrutatus, incipiens a majore usque ad minimum, invenit scyphum in sacco Benjamin."},{"number":13,"verse":"At illi, scissis vestibus, oneratisque rursum asinis, reversi sunt in oppidum."},{"number":14,"verse":"Primusque Judas cum fratribus ingressus est ad Joseph (necdum enim de loco abierat) omnesque ante eum pariter in terram corruerunt."},{"number":15,"verse":"Quibus ille ait : Cur sic agere voluistis ? an ignoratis quod non sit similis mei in augurandi scientia ?"},{"number":16,"verse":"Cui Judas : Quid respondebimus, inquit, domino meo ? vel quid loquemur, aut juste poterimus obtendere ? Deus invenit iniquitatem servorum tuorum : en omnes servi sumus domini mei, et nos, et apud quem inventus est scyphus."},{"number":17,"verse":"Respondit Joseph : Absit a me ut sic agam : qui furatus est scyphum, ipse sit servus meus : vos autem abite liberi ad patrem vestrum."},{"number":18,"verse":"Accedens autem propius Judas, confidenter ait : Oro, domine mi, loquatur servus tuus verbum in auribus tuis, et ne irascaris famulo tuo : tu es enim post Pharaonem"},{"number":19,"verse":"dominus meus. Interrogasti prius servos tuos : Habetis patrem aut fratrem ?"},{"number":20,"verse":"et nos respondimus tibi domino meo : Est nobis pater senex, et puer parvulus, qui in senectute illius natus est : cujus uterinus frater mortuus est : et ipsum solum habet mater sua, pater vero tenere diligit eum."},{"number":21,"verse":"Dixistique servis tuis : Adducite eum ad me, et ponam oculos meos super illum."},{"number":22,"verse":"Suggessimus domino meo : Non potest puer relinquere patrem suum : si enim illum dimiserit, morietur."},{"number":23,"verse":"Et dixisti servis tuis : Nisi venerit frater vester minimus vobiscum, non videbitis amplius faciem meam."},{"number":24,"verse":"Cum ergo ascendissemus ad famulum tuum patrem nostrum, narravimus ei omnia quæ locutus est dominus meus."},{"number":25,"verse":"Et dixit pater noster : Revertimini, et emite nobis parum tritici."},{"number":26,"verse":"Cui diximus : Ire non possumus : si frater noster minimus descenderit nobiscum, proficiscemur simul : alioquin illo absente, non audemus videre faciem viri."},{"number":27,"verse":"Ad quæ ille respondit : Vos scitis quod duos genuerit mihi uxor mea."},{"number":28,"verse":"Egressus est unus, et dixistis : Bestia devoravit eum : et hucusque non comparet."},{"number":29,"verse":"Si tuleritis et istum, et aliquid ei in via contigerit, deducetis canos meos cum mœrore ad inferos."},{"number":30,"verse":"Igitur si intravero ad servum tuum patrem nostrum, et puer defuerit (cum anima illius ex hujus anima pendeat),"},{"number":31,"verse":"videritque eum non esse nobiscum, morietur, et deducent famuli tui canos ejus cum dolore ad inferos."},{"number":32,"verse":"Ego proprie servus tuus sim qui in meam hunc recepi fidem, et spopondi dicens : Nisi reduxero eum, peccati reus ero in patrem meum omni tempore."},{"number":33,"verse":"Manebo itaque servus tuus pro puero in ministerio domini mei, et puer ascendat cum fratribus suis."},{"number":34,"verse":"Non enim possum redire ad patrem meum, absente puero : ne calamitatis, quæ oppressura est patrem meum, testis assistam."}]}