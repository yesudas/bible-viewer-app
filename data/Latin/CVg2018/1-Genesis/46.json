{"bibleAbbr":"CVg2018","bookName":"Genesis","bookEnglishName":"Genesis","chapterNumber":46,"verses":[{"number":1,"verse":"Profectusque Israël cum omnibus quæ habebat, venit ad Puteum juramenti : et mactatis ibi victimis Deo patris sui Isaac,"},{"number":2,"verse":"audivit eum per visionem noctis vocantem se, et dicentem sibi : Jacob, Jacob. Cui respondit : Ecce adsum."},{"number":3,"verse":"Ait illi Deus : Ego sum fortissimus Deus patris tui : noli timere, descende in Ægyptum, quia in gentem magnam faciam te ibi."},{"number":4,"verse":"Ego descendam tecum illuc, et ego inde adducam te revertentem : Joseph quoque ponet manus suas super oculos tuos."},{"number":5,"verse":"Surrexit autem Jacob a Puteo juramenti : tuleruntque eum filii cum parvulis et uxoribus suis in plaustris quæ miserat Pharao ad portandum senem,"},{"number":6,"verse":"et omnia quæ possederat in terra Chanaan : venitque in Ægyptum cum omni semine suo,"},{"number":7,"verse":"filii ejus, et nepotes, filiæ, et cuncta simul progenies."},{"number":8,"verse":"Hæc sunt autem nomina filiorum Israël, qui ingressi sunt in Ægyptum, ipse cum liberis suis. Primogenitus Ruben."},{"number":9,"verse":"Filii Ruben : Henoch et Phallu et Hesron et Charmi."},{"number":10,"verse":"Filii Simeon : Jamuel et Jamin et Ahod, et Jachin et Sohar, et Saul filius Chanaanitidis."},{"number":11,"verse":"Filii Levi : Gerson et Caath et Merari."},{"number":12,"verse":"Filii Juda : Her et Onan et Sela et Phares et Zara ; mortui sunt autem Her et Onan in terra Chanaan. Natique sunt filii Phares : Hesron et Hamul."},{"number":13,"verse":"Filii Issachar : Thola et Phua et Job et Semron."},{"number":14,"verse":"Filii Zabulon : Sared et Elon et Jahelel."},{"number":15,"verse":"Hi filii Liæ quos genuit in Mesopotamia Syriæ cum Dina filia sua : omnes animæ filiorum ejus et filiarum, triginta tres."},{"number":16,"verse":"Filii Gad : Sephion et Haggi et Suni et Esebon et Heri et Arodi et Areli."},{"number":17,"verse":"Filii Aser : Jamne et Jesua et Jessui et Beria, Sara quoque soror eorum. Filii Beria : Heber et Melchiel."},{"number":18,"verse":"Hi filii Zelphæ, quam dedit Laban Liæ filiæ suæ : et hos genuit Jacob sedecim animas."},{"number":19,"verse":"Filii Rachel uxoris Jacob : Joseph et Benjamin."},{"number":20,"verse":"Natique sunt Joseph filii in terra Ægypti, quos genuit ei Aseneth filia Putiphare sacerdotis Heliopoleos : Manasses et Ephraim."},{"number":21,"verse":"Filii Benjamin : Bela et Bechor et Asbel et Gera et Naaman et Echi et Ros et Mophim et Ophim et Ared."},{"number":22,"verse":"Hi filii Rachel quos genuit Jacob : omnes animæ, quatuordecim."},{"number":23,"verse":"Filii Dan : Husim."},{"number":24,"verse":"Filii Nephthali : Jasiel et Guni et Jeser et Sallem."},{"number":25,"verse":"Hi filii Balæ, quam dedit Laban Racheli filiæ suæ : et hos genuit Jacob : omnes animæ, septem."},{"number":26,"verse":"Cunctæ animæ, quæ ingressæ sunt cum Jacob in Ægyptum, et egressæ sunt de femore illius, absque uxoribus filiorum ejus, sexaginta sex."},{"number":27,"verse":"Filii autem Joseph, qui nati sunt ei in terra Ægypti, animæ duæ. Omnes animæ domus Jacob, quæ ingressæ sunt in Ægyptum, fuere septuaginta."},{"number":28,"verse":"Misit autem Judam ante se ad Joseph, ut nuntiaret ei, et occurreret in Gessen."},{"number":29,"verse":"Quo cum pervenisset, juncto Joseph curro suo, ascendit obviam patri suo ad eumdem locum : vidensque eum, irruit super collum ejus, et inter amplexus flevit."},{"number":30,"verse":"Dixitque pater ad Joseph : Jam lætus moriar, quia vidi faciem tuam, et superstitem te relinquo."},{"number":31,"verse":"At ille locutus est ad fratres suos, et ad omnem domum patris sui : Ascendam, et nuntiabo Pharaoni, dicamque ei : Fratres mei, et domus patris mei, qui erant in terra Chanaan, venerunt ad me :"},{"number":32,"verse":"et sunt viri pastores ovium, curamque habent alendorum gregum : pecora sua, et armenta, et omnia quæ habere potuerunt, adduxerunt secum."},{"number":33,"verse":"Cumque vocaverit vos, et dixerit : Quod est opus vestrum ?"},{"number":34,"verse":"respondebitis : Viri pastores sumus servi tui, ab infantia nostra usque in præsens, et nos et patres nostri. Hæc autem dicetis, ut habitare possitis in terra Gessen : quia detestantur Ægyptii omnes pastores ovium."}]}