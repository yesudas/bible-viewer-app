{"bibleAbbr":"CVg2018","bookName":"Genesis","bookEnglishName":"Genesis","chapterNumber":18,"verses":[{"number":1,"verse":"Apparuit autem ei Dominus in convalle Mambre sedenti in ostio tabernaculi sui in ipso fervore diei."},{"number":2,"verse":"Cumque elevasset oculos, apparuerunt ei tres viri stantes prope eum : quos cum vidisset, cucurrit in occursum eorum de ostio tabernaculi, et adoravit in terram."},{"number":3,"verse":"Et dixit : Domine, si inveni gratiam in oculis tuis, ne transeas servum tuum :"},{"number":4,"verse":"sed afferam pauxillum aquæ, et lavate pedes vestros, et requiescite sub arbore."},{"number":5,"verse":"Ponamque buccellam panis, et confortate cor vestrum : postea transibitis : idcirco enim declinastis ad servum vestrum. Qui dixerunt : Fac ut locutus es."},{"number":6,"verse":"Festinavit Abraham in tabernaculum ad Saram, dixitque ei : Accelera, tria sata similæ commisce, et fac subcinericios panes."},{"number":7,"verse":"Ipse vero ad armentum cucurrit, et tulit inde vitulum tenerrimum et optimum, deditque puero : qui festinavit et coxit illum."},{"number":8,"verse":"Tulit quoque butyrum et lac, et vitulum quem coxerat, et posuit coram eis : ipse vero stabat juxta eos sub arbore."},{"number":9,"verse":"Cumque comedissent, dixerunt ad eum : Ubi est Sara uxor tua ? Ille respondit : Ecce in tabernaculo est."},{"number":10,"verse":"Cui dixit : Revertens veniam ad te tempore isto, vita comite, et habebit filium Sara uxor tua. Quo audito, Sara risit post ostium tabernaculi."},{"number":11,"verse":"Erant autem ambo senes, provectæque ætatis, et desierant Saræ fieri muliebria."},{"number":12,"verse":"Quæ risit occulte dicens : Postquam consenui, et dominus meus vetulus est, voluptati operam dabo ?"},{"number":13,"verse":"Dixit autem Dominus ad Abraham : Quare risit Sara, dicens : Num vere paritura sum anus ?"},{"number":14,"verse":"Numquid Deo quidquam est difficile ? juxta condictum revertar ad te hoc eodem tempore, vita comite, et habebit Sara filium."},{"number":15,"verse":"Negavit Sara, dicens : Non risi, timore perterrita. Dominus autem : Non est, inquit, ita : sed risisti."},{"number":16,"verse":"Cum ergo surrexissent inde viri, direxerunt oculos contra Sodomam : et Abraham simul gradiebatur, deducens eos."},{"number":17,"verse":"Dixitque Dominus : Num celare potero Abraham quæ gesturus sum :"},{"number":18,"verse":"cum futurus sit in gentem magnam, ac robustissimam, et benedicendæ sint in illo omnes nationes terræ ?"},{"number":19,"verse":"Scio enim quod præcepturus sit filiis suis, et domui suæ post se ut custodiant viam Domini, et faciant judicium et justitiam : ut adducat Dominus propter Abraham omnia quæ locutus est ad eum."},{"number":20,"verse":"Dixit itaque Dominus : Clamor Sodomorum et Gomorrhæ multiplicatus est, et peccatum eorum aggravatum est nimis."},{"number":21,"verse":"Descendam, et videbo utrum clamorem qui venit ad me, opere compleverint ; an non est ita, ut sciam."},{"number":22,"verse":"Converteruntque se inde, et abierunt Sodomam : Abraham vero adhuc stabat coram Domino."},{"number":23,"verse":"Et appropinquans ait : Numquid perdes justum cum impio ?"},{"number":24,"verse":"si fuerint quinquaginta justi in civitate, peribunt simul ? et non parces loco illi propter quinquaginta justos, si fuerint in eo ?"},{"number":25,"verse":"Absit a te ut rem hanc facias, et occidas justum cum impio, fiatque justus sicut impius, non est hoc tuum : qui judicas omnem terram, nequaquam facies judicium hoc."},{"number":26,"verse":"Dixitque Dominus ad eum : Si invenero Sodomis quinquaginta justos in medio civitatis, dimittam omni loco propter eos."},{"number":27,"verse":"Respondensque Abraham, ait : Quia semel cœpi, loquar ad Dominum meum, cum sim pulvis et cinis."},{"number":28,"verse":"Quid si minus quinquaginta justis quinque fuerint ? delebis, propter quadraginta quinque, universam urbem ? Et ait : Non delebo, si invenero ibi quadraginta quinque."},{"number":29,"verse":"Rursumque locutus est ad eum : Sin autem quadraginta ibi inventi fuerint, quid facies ? Ait : Non percutiam propter quadraginta."},{"number":30,"verse":"Ne quæso, inquit, indigneris, Domine, si loquar : quid si ibi inventi fuerint triginta ? Respondit : Non faciam, si invenero ibi triginta."},{"number":31,"verse":"Quia semel, ait, cœpi loquar ad Dominum meum : quid si ibi inventi fuerint viginti ? Ait : Non interficiam propter viginti."},{"number":32,"verse":"Obsecro, inquit, ne irascaris, Domine, si loquar adhuc semel : quid si inventi fuerint ibi decem ? Et dixit : Non delebo propter decem."},{"number":33,"verse":"Abiitque Dominus, postquam cessavit loqui ad Abraham : et ille reversus est in locum suum."}]}