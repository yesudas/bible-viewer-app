{"bibleAbbr":"CVg2018","bookName":"Genesis","bookEnglishName":"Genesis","chapterNumber":22,"verses":[{"number":1,"verse":"Quæ postquam gesta sunt, tentavit Deus Abraham, et dixit ad eum : Abraham, Abraham. At ille respondit : Adsum."},{"number":2,"verse":"Ait illi : Tolle filium tuum unigenitum, quem diligis, Isaac, et vade in terram visionis, atque ibi offeres eum in holocaustum super unum montium quem monstravero tibi."},{"number":3,"verse":"Igitur Abraham de nocte consurgens, stravit asinum suum, ducens secum duos juvenes, et Isaac filium suum : cumque concidisset ligna in holocaustum, abiit ad locum quem præceperat ei Deus."},{"number":4,"verse":"Die autem tertio, elevatis oculis, vidit locum procul :"},{"number":5,"verse":"dixitque ad pueros suos : Expectate hic cum asino : ego et puer illuc usque properantes, postquam adoraverimus, revertemur ad vos."},{"number":6,"verse":"Tulit quoque ligna holocausti, et imposuit super Isaac filium suum : ipse vero portabat in manibus ignem et gladium. Cumque duo pergerent simul,"},{"number":7,"verse":"dixit Isaac patri suo : Pater mi. At ille respondit : Quid vis, fili ? Ecce, inquit, ignis et ligna : ubi est victima holocausti ?"},{"number":8,"verse":"Dixit autem Abraham : Deus providebit sibi victimam holocausti, fili mi. Pergebant ergo pariter."},{"number":9,"verse":"Et venerunt ad locum quem ostenderat ei Deus, in quo ædificavit altare, et desuper ligna composuit ; cumque alligasset Isaac filium suum, posuit eum in altare super struem lignorum."},{"number":10,"verse":"Extenditque manum, et arripuit gladium, ut immolaret filium suum."},{"number":11,"verse":"Et ecce angelus Domini de cælo clamavit, dicens : Abraham, Abraham. Qui respondit : Adsum."},{"number":12,"verse":"Dixitque ei : Non extendas manum tuam super puerum, neque facias illi quidquam : nunc cognovi quod times Deum, et non pepercisti unigenito filio tuo propter me."},{"number":13,"verse":"Levavit Abraham oculos suos, viditque post tergum arietem inter vepres hærentem cornibus, quem assumens obtulit holocaustum pro filio."},{"number":14,"verse":"Appellavitque nomen loci illius, Dominus videt. Unde usque hodie dicitur : In monte Dominus videbit."},{"number":15,"verse":"Vocavit autem angelus Domini Abraham secundo de cælo, dicens :"},{"number":16,"verse":"Per memetipsum juravi, dicit Dominus : quia fecisti hanc rem, et non pepercisti filio tuo unigenito propter me :"},{"number":17,"verse":"benedicam tibi, et multiplicabo semen tuum sicut stellas cæli, et velut arenam quæ est in littore maris : possidebit semen tuum portas inimicorum suorum,"},{"number":18,"verse":"et benedicentur in semine tuo omnes gentes terræ, quia obedisti voci meæ."},{"number":19,"verse":"Reversus est Abraham ad pueros suos, abieruntque Bersabee simul, et habitavit ibi."},{"number":20,"verse":"His ita gestis, nuntiatum est Abrahæ quod Melcha quoque genuisset filios Nachor fratri suo :"},{"number":21,"verse":"Hus primogenitum, et Buz fratrem ejus, et Camuel patrem Syrorum,"},{"number":22,"verse":"et Cased, et Azau, Pheldas quoque et Jedlaph,"},{"number":23,"verse":"ac Bathuel, de quo nata est Rebecca : octo istos genuit Melcha, Nachor fratri Abrahæ."},{"number":24,"verse":"Concubina vero illius, nomine Roma, peperit Tabee, et Gaham, et Thahas, et Maacha."}]}