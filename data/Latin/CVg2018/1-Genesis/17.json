{"bibleAbbr":"CVg2018","bookName":"Genesis","bookEnglishName":"Genesis","chapterNumber":17,"verses":[{"number":1,"verse":"Postquam vero nonaginta et novem annorum esse cœperat, apparuit ei Dominus, dixitque ad eum : Ego Deus omnipotens : ambula coram me, et esto perfectus."},{"number":2,"verse":"Ponamque fœdus meum inter me et te, et multiplicabo te vehementer nimis."},{"number":3,"verse":"Cecidit Abram pronus in faciem."},{"number":4,"verse":"Dixitque ei Deus : Ego sum, et pactum meum tecum, erisque pater multarum gentium."},{"number":5,"verse":"Nec ultra vocabitur nomen tuum Abram, sed appellaberis Abraham : quia patrem multarum gentium constitui te."},{"number":6,"verse":"Faciamque te crescere vehementissime, et ponam te in gentibus, regesque ex te egredientur."},{"number":7,"verse":"Et statuam pactum meum inter me et te, et inter semen tuum post te in generationibus suis, fœdere sempiterno : ut sim Deus tuus, et seminis tui post te."},{"number":8,"verse":"Daboque tibi et semini tuo terram peregrinationis tuæ, omnem terram Chanaan in possessionem æternam, eroque Deus eorum."},{"number":9,"verse":"Dixit iterum Deus ad Abraham : Et tu ergo custodies pactum meum, et semen tuum post te in generationibus suis."},{"number":10,"verse":"Hoc est pactum meum quod observabitis inter me et vos, et semen tuum post te : circumcidetur ex vobis omne masculinum :"},{"number":11,"verse":"et circumcidetis carnem præputii vestri, ut sit in signum fœderis inter me et vos."},{"number":12,"verse":"Infans octo dierum circumcidetur in vobis, omne masculinum in generationibus vestris : tam vernaculus, quam emptitius circumcidetur, et quicumque non fuerit de stirpe vestra :"},{"number":13,"verse":"eritque pactum meum in carne vestra in fœdus æternum."},{"number":14,"verse":"Masculus, cujus præputii caro circumcisa non fuerit, delebitur anima illa de populo suo : quia pactum meum irritum fecit."},{"number":15,"verse":"Dixit quoque Deus ad Abraham : Sarai uxorem tuam non vocabis Sarai, sed Saram."},{"number":16,"verse":"Et benedicam ei, et ex illa dabo tibi filium cui benedicturus sum : eritque in nationes, et reges populorum orientur ex eo."},{"number":17,"verse":"Cecidit Abraham in faciem suam, et risit, dicens in corde suo : Putasne centenario nascetur filius ? et Sara nonagenaria pariet ?"},{"number":18,"verse":"Dixitque ad Deum : Utinam Ismaël vivat coram te."},{"number":19,"verse":"Et ait Deus ad Abraham : Sara uxor tua pariet tibi filium, vocabisque nomen ejus Isaac, et constituam pactum meum illi in fœdus sempiternum, et semini ejus post eum."},{"number":20,"verse":"Super Ismaël quoque exaudivi te : ecce, benedicam ei, et augebo, et multiplicabo eum valde : duodecim duces generabit, et faciam illum in gentem magnam."},{"number":21,"verse":"Pactum vero meum statuam ad Isaac, quem pariet tibi Sara tempore isto in anno altero."},{"number":22,"verse":"Cumque finitus esset sermo loquentis cum eo, ascendit Deus ab Abraham."},{"number":23,"verse":"Tulit autem Abraham Ismaël filium suum, et omnes vernaculos domus suæ, universosque quos emerat, cunctos mares ex omnibus viris domus suæ : et circumcidit carnem præputii eorum statim in ipsa die, sicut præceperat ei Deus."},{"number":24,"verse":"Abraham nonaginta et novem erat annorum quando circumcidit carnem præputii sui."},{"number":25,"verse":"Et Ismaël filius tredecim annos impleverat tempore circumcisionis suæ."},{"number":26,"verse":"Eadem die circumcisus est Abraham et Ismaël filius ejus :"},{"number":27,"verse":"et omnes viri domus illius, tam vernaculi, quam emptitii et alienigenæ pariter circumcisi sunt."}]}