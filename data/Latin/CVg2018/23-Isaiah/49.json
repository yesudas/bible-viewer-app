{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":49,"verses":[{"number":1,"verse":"Audite, insulæ, et attendite, populi de longe : Dominus ab utero vocavit me ; de ventre matris meæ recordatus est nominis mei."},{"number":2,"verse":"Et posuit os meum quasi gladium acutum, in umbra manus suæ protexit me, et posuit me sicut sagittam electam : in pharetra sua abscondit me."},{"number":3,"verse":"Et dixit mihi : Servus meus es tu Israël, quia in te gloriabor."},{"number":4,"verse":"Et ego dixi : In vacuum laboravi ; sine causa et vane fortitudinem meam consumpsi : ergo judicium meum cum Domino, et opus meum cum Deo meo."},{"number":5,"verse":"Et nunc dicit Dominus, formans me ex utero servum sibi, ut reducam Jacob ad eum, et Israël non congregabitur ; et glorificatus sum in oculis Domini, et Deus meus factus est fortitudo mea."},{"number":6,"verse":"Et dixit : Parum est ut sis mihi servus ad suscitandas tribus Jacob, et fæces Israël convertendas : ecce dedi te in lucem gentium, ut sis salus mea usque ad extremum terræ."},{"number":7,"verse":"Hæc dicit Dominus, redemptor Israël, Sanctus ejus, ad contemptibilem animam, ad abominatam gentem, ad servum dominorum : Reges videbunt, et consurgent principes, et adorabunt propter Dominum, quia fidelis est, et Sanctum Israël qui elegit te."},{"number":8,"verse":"Hæc dicit Dominus : In tempore placito exaudivi te, et in die salutis auxiliatus sum tui : et servavi te, et dedi te in fœdus populi, ut suscitares terram, et possideres hæreditates dissipatas ;"},{"number":9,"verse":"ut diceres his qui vincti sunt : Exite, et his qui in tenebris : Revelamini. Super vias pascentur, et in omnibus planis pascua eorum."},{"number":10,"verse":"Non esurient neque sitient, et non percutiet eos æstus et sol, quia miserator eorum reget eos, et ad fontes aquarum potabit eos."},{"number":11,"verse":"Et ponam omnes montes meos in viam, et semitæ meæ exaltabuntur."},{"number":12,"verse":"Ecce isti de longe venient, et ecce illi ab aquilone et mari, et isti de terra australi."},{"number":13,"verse":"Laudate, cæli, et exsulta, terra ; jubilate, montes, laudem, quia consolatus est Dominus populum suum, et pauperum suorum miserebitur."},{"number":14,"verse":"Et dixit Sion : Dereliquit me Dominus, et Dominus oblitus est mei."},{"number":15,"verse":"Numquid oblivisci potest mulier infantem suum, ut non misereatur filio uteri sui ? Etsi illa oblita fuerit, ego tamen non obliviscar tui."},{"number":16,"verse":"Ecce in manibus meis descripsi te ; muri tui coram oculis meis semper."},{"number":17,"verse":"Venerunt structores tui ; destruentes te et dissipantes a te exibunt."},{"number":18,"verse":"Leva in circuitu oculos tuos, et vide : omnes isti congregati sunt, venerunt tibi. Vivo ego, dicit Dominus, quia omnibus his velut ornamento vestieris, et circumdabis tibi eos quasi sponsa ;"},{"number":19,"verse":"quia deserta tua, et solitudines tuæ, et terra ruinæ tuæ, nunc angusta erunt præ habitatoribus ; et longe fugabuntur qui absorbebant te."},{"number":20,"verse":"Adhuc dicent in auribus tuis filii sterilitatis tuæ : Angustus est mihi locus ; fac spatium mihi ut habitem."},{"number":21,"verse":"Et dices in corde tuo : Quis genuit mihi istos ? ego sterilis et non pariens, transmigrata, et captiva ; et istos quis enutrivit ? ego destituta et sola ; et isti ubi erant ?"},{"number":22,"verse":"Hæc dicit Dominus Deus : Ecce levabo ad gentes manum meam, et ad populos exaltabo signum meum : et afferent filios tuos in ulnis, et filias tuas super humeros portabunt."},{"number":23,"verse":"Et erunt reges nutritii tui, et reginæ nutrices tuæ ; vultu in terram demisso adorabunt te, et pulverem pedum tuorum lingent. Et scies quia ego Dominus, super quo non confundentur qui exspectant eum."},{"number":24,"verse":"Numquid tolletur a forti præda ? aut quod captum fuerit a robusto, salvum esse poterit ?"},{"number":25,"verse":"Quia hæc dicit Dominus : Equidem, et captivitas a forti tolletur, et quod ablatum fuerit a robusto, salvabitur. Eos vero qui judicaverunt te, ego judicabo, et filios tuos ego salvabo."},{"number":26,"verse":"Et cibabo hostes tuos carnibus suis, et quasi musto, sanguine suo inebriabuntur, et sciet omnis caro quia ego Dominus salvans te, et redemptor tuus fortis Jacob."}]}