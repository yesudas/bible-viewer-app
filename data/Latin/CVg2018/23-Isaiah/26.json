{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":26,"verses":[{"number":1,"verse":"In die illa cantabitur canticum istud in terra Juda : Urbs fortitudinis nostræ Sion ; salvator ponetur in ea murus et antemurale."},{"number":2,"verse":"Aperite portas, et ingrediatur gens justa, custodiens veritatem."},{"number":3,"verse":"Vetus error abiit : servabis pacem ; pacem, quia in te speravimus."},{"number":4,"verse":"Sperastis in Domino in sæculis æternis ; in Domino Deo forti in perpetuum."},{"number":5,"verse":"Quia incurvabit habitantes in excelso ; civitatem sublimem humiliabit : humiliabit eam usque ad terram, detrahet eam usque ad pulverem."},{"number":6,"verse":"Conculcabit eam pes, pedes pauperis, gressus egenorum."},{"number":7,"verse":"Semita justi recta est, rectus callis justi ad ambulandum."},{"number":8,"verse":"Et in semita judiciorum tuorum, Domine, sustinuimus te : nomen tuum et memoriale tuum in desiderio animæ."},{"number":9,"verse":"Anima mea desideravit te in nocte, sed et spiritu meo in præcordiis meis de mane vigilabo ad te. Cum feceris judicia tua in terra, justitiam discent habitatores orbis."},{"number":10,"verse":"Misereamur impio, et non discet justitiam ; in terra sanctorum iniqua gessit, et non videbit gloriam Domini."},{"number":11,"verse":"Domine, exaltetur manus tua, et non videant ; videant, et confundantur zelantes populi ; et ignis hostes tuos devoret."},{"number":12,"verse":"Domine, dabis pacem nobis : omnia enim opera nostra operatus es nobis."},{"number":13,"verse":"Domine Deus noster, possederunt nos domini absque te ; tantum in te recordemur nominis tui."},{"number":14,"verse":"Morientes non vivant, gigantes non resurgant : propterea visitasti et contrivisti eos, et perdidisti omnem memoriam eorum."},{"number":15,"verse":"Indulsisti genti, Domine, indulsisti genti, numquid glorificatus es ? elongasti omnes terminos terræ."},{"number":16,"verse":"Domine, in angustia requisierunt te, in tribulatione murmuris doctrina tua eis."},{"number":17,"verse":"Sicut quæ concipit, cum appropinquaverit ad partum, dolens clamat in doloribus suis, sic facti sumus a facie tua, Domine."},{"number":18,"verse":"Concepimus, et quasi parturivimus, et peperimus spiritum. Salutes non fecimus in terra ; ideo non ceciderunt habitatores terræ."},{"number":19,"verse":"Vivent mortui tui, interfecti mei resurgent. Expergiscimini, et laudate, qui habitatis in pulvere, quia ros lucis ros tuus, et terram gigantum detrahes in ruinam."},{"number":20,"verse":"Vade, populus meus, intra in cubicula tua ; claude ostia tua super te, abscondere modicum ad momentum, donec pertranseat indignatio."},{"number":21,"verse":"Ecce enim Dominus egredietur de loco suo, ut visitet iniquitatem habitatoris terræ contra eum ; et revelabit terra sanguinem suum, et non operiet ultra interfectos suos."}]}