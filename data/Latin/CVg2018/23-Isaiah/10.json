{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":10,"verses":[{"number":1,"verse":"Væ qui condunt leges iniquas, et scribentes injustitiam scripserunt,"},{"number":2,"verse":"ut opprimerent in judicio pauperes, et vim facerent causæ humilium populi mei ; ut essent viduæ præda eorum, et pupillos diriperent."},{"number":3,"verse":"Quid facietis in die visitationis, et calamitatis de longe venientis ? ad cujus confugietis auxilium ? et ubi derelinquetis gloriam vestram,"},{"number":4,"verse":"ne incurvemini sub vinculo, et cum interfectis cadatis ? Super omnibus his non est aversus furor ejus, sed adhuc manus ejus extenta."},{"number":5,"verse":"Væ Assur ! virga furoris mei et baculus ipse est ; in manu eorum indignatio mea."},{"number":6,"verse":"Ad gentem fallacem mittam eum, et contra populum furoris mei mandabo illi, ut auferat spolia, et diripiat prædam, et ponat illum in conculcationem quasi lutum platearum."},{"number":7,"verse":"Ipse autem non sic arbitrabitur, et cor ejus non ita existimabit ; sed ad conterendum erit cor ejus, et ad internecionem gentium non paucarum."},{"number":8,"verse":"Dicet enim :"},{"number":9,"verse":"Numquid non principes mei simul reges sunt ? numquid non ut Charcamis, sic Calano ? et ut Arphad, sic Emath ? numquid non ut Damascus, sic Samaria ?"},{"number":10,"verse":"Quomodo invenit manus mea regna idoli, sic et simulacra eorum de Jerusalem et de Samaria."},{"number":11,"verse":"Numquid non sicut feci Samariæ et idolis ejus, sic faciam Jerusalem et simulacris ejus ?"},{"number":12,"verse":"Et erit, cum impleverit Dominus cuncta opera sua in monte Sion et in Jerusalem, visitabo super fructum magnifici cordis regis Assur, et super gloriam altitudinis oculorum ejus."},{"number":13,"verse":"Dixit enim : In fortitudine manus meæ feci, et in sapientia mea intellexi ; et abstuli terminos populorum, et principes eorum deprædatus sum, et detraxi quasi potens in sublimi residentes."},{"number":14,"verse":"Et invenit quasi nidum manus mea fortitudinem populorum ; et sicut colliguntur ova quæ derelicta sunt, sic universam terram ego congregavi ; et non fuit qui moveret pennam, et aperiret os, et ganniret."},{"number":15,"verse":"Numquid gloriabitur securis contra eum qui secat in ea ? aut exaltabitur serra contra eum a quo trahitur ? Quomodo si elevetur virga contra elevantem se, et exaltetur baculus, qui utique lignum est."},{"number":16,"verse":"Propter hoc mittet Dominator, Dominus exercituum, in pinguibus ejus tenuitatem ; et subtus gloriam ejus succensa ardebit quasi combustio ignis."},{"number":17,"verse":"Et erit lumen Israël in igne, et Sanctus ejus in flamma ; et succendetur, et devorabitur spina ejus et vepres in die una."},{"number":18,"verse":"Et gloria saltus ejus, et carmeli ejus, ab anima usque ad carnem consumetur ; et erit terrore profugus."},{"number":19,"verse":"Et reliquiæ ligni saltus ejus præ paucitate numerabuntur, et puer scribet eos."},{"number":20,"verse":"Et erit in die illa : non adjiciet residuum Israël, et hi qui fugerint de domo Jacob, inniti super eo qui percutit eos ; sed innitetur super Dominum, Sanctum Israël, in veritate."},{"number":21,"verse":"Reliquiæ convertentur ; reliquiæ, inquam, Jacob ad Deum fortem."},{"number":22,"verse":"Si enim fuerit populus tuus, Israël, quasi arena maris, reliquiæ convertentur ex eo ; consummatio abbreviata inundabit justitiam."},{"number":23,"verse":"Consummationem enim et abbreviationem Dominus Deus exercituum faciet in medio omnis terræ."},{"number":24,"verse":"Propter hoc, hæc dicit Dominus Deus exercituum : Noli timere, populus meus, habitator Sion, ab Assur : in virga percutiet te, et baculum suum levabit super te, in via Ægypti."},{"number":25,"verse":"Adhuc enim paululum modicumque, et consummabitur indignatio et furor meus super scelus eorum."},{"number":26,"verse":"Et suscitabit super eum Dominus exercituum flagellum, juxta plagam Madian in petra Oreb : et virgam suam super mare, et levabit eam in via Ægypti."},{"number":27,"verse":"Et erit in die illa : auferetur onus ejus de humero tuo et jugum ejus de collo tuo, et computrescet jugum a facie olei."},{"number":28,"verse":"Veniet in Ajath, transibit in Magron, apud Machmas commendabit vasa sua."},{"number":29,"verse":"Transierunt cursim, Gaba sedes nostra ; obstupuit Rama, Gabaath Saulis fugit."},{"number":30,"verse":"Hinni voce tua, filia Gallim, attende Laisa, paupercula Anathoth."},{"number":31,"verse":"Migravit Medemena ; habitatores Gabim, confortamini."},{"number":32,"verse":"Adhuc dies est ut in Nobe stetur ; agitabit manum suam super montem filiæ Sion, collem Jerusalem."},{"number":33,"verse":"Ecce Dominator, Dominus exercituum, confringet lagunculam in terrore ; et excelsi statura succidentur, et sublimes humiliabuntur."},{"number":34,"verse":"Et subvertentur condensa saltus ferro ; et Libanus cum excelsis cadet."}]}