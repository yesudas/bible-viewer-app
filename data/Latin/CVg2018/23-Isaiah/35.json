{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":35,"verses":[{"number":1,"verse":"Lætabitur deserta et invia, et exsultabit solitudo, et florebit quasi lilium."},{"number":2,"verse":"Germinans germinabit, et exsultabit lætabunda et laudans : gloria Libani data est ei, decor Carmeli et Saron ; ipsi videbunt gloriam Domini, et decorem Dei nostri."},{"number":3,"verse":"Confortate manus dissolutas, et genua debilia roborate."},{"number":4,"verse":"Dicite pusillanimis : Confortamini, et nolite timere : ecce Deus vester ultionem adducet retributionis ; Deus ipse veniet, et salvabit vos."},{"number":5,"verse":"Tunc aperientur oculi cæcorum, et aures surdorum patebunt ;"},{"number":6,"verse":"tunc saliet sicut cervus claudus, et aperta erit lingua mutorum : quia scissæ sunt in deserto aquæ, et torrentes in solitudine ;"},{"number":7,"verse":"et quæ erat arida, erit in stagnum, et sitiens in fontes aquarum. In cubilibus, in quibus prius dracones habitabant, orietur viror calami et junci."},{"number":8,"verse":"Et erit ibi semita et via, et via sancta vocabitur : non transibit per eam pollutus, et hæc erit vobis directa via, ita ut stulti non errent per eam."},{"number":9,"verse":"Non erit ibi leo, et mala bestia non ascendet per eam, nec invenietur ibi ; et ambulabunt qui liberati fuerint."},{"number":10,"verse":"Et redempti a Domino convertentur, et venient in Sion cum laude, et lætitia sempiterna super caput eorum : gaudium et lætitiam obtinebunt, et fugiet dolor et gemitus."}]}