{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":1,"verses":[{"number":1,"verse":"Visio Isaiæ, filii Amos, quam vidit super Judam et Jerusalem, in diebus Oziæ, Joathan, Achaz, et Ezechiæ, regum Juda."},{"number":2,"verse":"Audite, cæli, et auribus percipe, terra, quoniam Dominus locutus est. Filios enutrivi, et exaltavi ; ipsi autem spreverunt me."},{"number":3,"verse":"Cognovit bos possessorem suum, et asinus præsepe domini sui ; Israël autem me non cognovit, et populus meus non intellexit."},{"number":4,"verse":"Væ genti peccatrici, populo gravi iniquitate, semini nequam, filiis sceleratis ! dereliquerunt Dominum ; blasphemaverunt Sanctum Israël ; abalienati sunt retrorsum."},{"number":5,"verse":"Super quo percutiam vos ultra, addentes prævaricationem ? omne caput languidum, et omne cor mœrens."},{"number":6,"verse":"A planta pedis usque ad verticem, non est in eo sanitas ; vulnus, et livor, et plaga tumens, non est circumligata, nec curata medicamine, neque fota oleo."},{"number":7,"verse":"Terra vestra deserta ; civitates vestræ succensæ igni : regionem vestram coram vobis alieni devorant, et desolabitur sicut in vastitate hostili."},{"number":8,"verse":"Et derelinquetur filia Sion ut umbraculum in vinea, et sicut tugurium in cucumerario, et sicut civitas quæ vastatur."},{"number":9,"verse":"Nisi Dominus exercituum reliquisset nobis semen, quasi Sodoma fuissemus, et quasi Gomorrha similes essemus."},{"number":10,"verse":"Audite verbum Domini, principes Sodomorum ; percipite auribus legem Dei nostri, populus Gomorrhæ."},{"number":11,"verse":"Quo mihi multitudinem victimarum vestrarum ? dicit Dominus. Plenus sum : holocausta arietum, et adipem pinguium, et sanguinem vitulorum et agnorum et hircorum, nolui."},{"number":12,"verse":"Cum veniretis ante conspectum meum, quis quæsivit hæc de manibus vestris, ut ambularetis in atriis meis ?"},{"number":13,"verse":"Ne offeratis ultra sacrificium frustra : incensum abominatio est mihi. Neomeniam et sabbatum, et festivitates alias, non feram ; iniqui sunt cœtus vestri."},{"number":14,"verse":"Calendas vestras, et solemnitates vestras odivit anima mea : facta sunt mihi molesta ; laboravi sustinens."},{"number":15,"verse":"Et cum extenderitis manus vestras, avertam oculos meos a vobis, et cum multiplicaveritis orationem, non exaudiam : manus enim vestræ sanguine plenæ sunt."},{"number":16,"verse":"Lavamini, mundi estote ; auferte malum cogitationum vestrarum ab oculis meis : quiescite agere perverse,"},{"number":17,"verse":"discite benefacere ; quærite judicium, subvenite oppresso, judicate pupillo, defendite viduam."},{"number":18,"verse":"Et venite, et arguite me, dicit Dominus. Si fuerint peccata vestra ut coccinum, quasi nix dealbabuntur ; et si fuerint rubra quasi vermiculus, velut lana alba erunt."},{"number":19,"verse":"Si volueritis, et audieritis me, bona terræ comeditis."},{"number":20,"verse":"Quod si nolueritis, et me ad iracundiam provocaveritis, gladius devorabit vos, quia os Domini locutum est."},{"number":21,"verse":"Quomodo facta est meretrix civitas fidelis, plena judicii ? justitia habitavit in ea, nunc autem homicidæ."},{"number":22,"verse":"Argentum tuum versum est in scoriam ; vinum tuum mistum est aqua."},{"number":23,"verse":"Principes tui infideles, socii furum. Omnes diligunt munera, sequuntur retributiones. Pupillo non judicant, et causa viduæ non ingreditur ad illos."},{"number":24,"verse":"Propter hoc ait Dominus, Deus exercituum, Fortis Israël : Heu ! consolabor super hostibus meis, et vindicabor de inimicis meis."},{"number":25,"verse":"Et convertam manum meam ad te, et excoquam ad puram scoriam tuam, et auferam omne stannum tuum."},{"number":26,"verse":"Et restituam judices tuos ut fuerunt prius, et consiliarios tuos sicut antiquitus ; post hæc vocaberis civitas justi, urbs fidelis."},{"number":27,"verse":"Sion in judicio redimetur, et reducent eam in justitia."},{"number":28,"verse":"Et conteret scelestos, et peccatores simul ; et qui dereliquerunt Dominum consumentur."},{"number":29,"verse":"Confundentur enim ab idolis quibus sacrificaverunt, et erubescetis super hortis quos elegeratis,"},{"number":30,"verse":"cum fueritis velut quercus defluentibus foliis, et velut hortus absque aqua."},{"number":31,"verse":"Et erit fortitudo vestra ut favilla stuppæ, et opus vestrum quasi scintilla, et succendetur utrumque simul, et non erit qui extinguat."}]}