{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":32,"verses":[{"number":1,"verse":"Ecce in justitia regnabit rex, et principes in judicio præerunt."},{"number":2,"verse":"Et erit vir sicut qui absconditur a vento, et celat se a tempestate ; sicut rivi aquarum in siti, et umbra petræ prominentis in terra deserta."},{"number":3,"verse":"Non caligabunt oculi videntium, et aures audientium diligenter auscultabunt."},{"number":4,"verse":"Et cor stultorum intelliget scientiam, et lingua balborum velociter loquetur et plane."},{"number":5,"verse":"Non vocabitur ultra is qui insipiens est, princeps, neque fraudulentus appellabitur major ;"},{"number":6,"verse":"stultus enim fatua loquetur, et cor ejus faciet iniquitatem, ut perficiat simulationem, et loquatur ad Dominum fraudulenter, et vacuam faciat animam esurientis, et potum sitienti auferat."},{"number":7,"verse":"Fraudulenti vasa pessima sunt ; ipse enim cogitationes concinnavit ad perdendos mites in sermone mendacii, cum loqueretur pauper judicium."},{"number":8,"verse":"Princeps vero ea quæ digna sunt principe cogitabit, et ipse super duces stabit."},{"number":9,"verse":"Mulieres opulentæ, surgite, et audite vocem meam ; filiæ confidentes, percipite auribus eloquium meum."},{"number":10,"verse":"Post dies enim et annum, vos conturbabimini confidentes ; consummata est enim vindemia, collectio ultra non veniet."},{"number":11,"verse":"Obstupescite, opulentæ ; conturbamini, confidentes : exuite vos et confundimini ; accingite lumbos vestros."},{"number":12,"verse":"Super ubera plangite, super regione desiderabili, super vinea fertili."},{"number":13,"verse":"Super humum populi mei spinæ et vepres ascendent : quanto magis super omnes domos gaudii civitatis exultantis !"},{"number":14,"verse":"Domus enim dimissa est, multitudo urbis relicta est, tenebræ et palpatio factæ sunt super speluncas usque in æternum ; gaudium onagrorum, pascua gregum."},{"number":15,"verse":"Donec effundatur super nos spiritus de excelso, et erit desertum in carmel, et carmel in saltum reputabitur."},{"number":16,"verse":"Et habitabit in solitudine judicium, et justitia in carmel sedebit."},{"number":17,"verse":"Et erit opus justitiæ pax, et cultus justitiæ silentium, et securitas usque in sempiternum."},{"number":18,"verse":"Et sedebit populus meus in pulchritudine pacis, et in tabernaculis fiduciæ, et in requie opulenta."},{"number":19,"verse":"Grando autem in descensione saltus, et humilitate humiliabitur civitas."},{"number":20,"verse":"Beati qui seminatis super omnes aquas, immittentes pedem bovis et asini."}]}