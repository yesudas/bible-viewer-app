{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":2,"verses":[{"number":1,"verse":"Verbum quod vidit Isaias, filius Amos, super Juda et Jerusalem."},{"number":2,"verse":"Et erit in novissimis diebus : præparatus mons domus Domini in vertice montium, et elevabitur super colles ; et fluent ad eum omnes gentes,"},{"number":3,"verse":"et ibunt populi multi, et dicent : Venite, et ascendamus ad montem Domini, et ad domum Dei Jacob ; et docebit nos vias suas, et ambulabimus in semitis ejus, quia de Sion exibit lex, et verbum Domini de Jerusalem."},{"number":4,"verse":"Et judicabit gentes, et arguet populos multos ; et conflabunt gladios suos in vomeres, et lanceas suas in falces. Non levabit gens contra gentem gladium, nec exercebuntur ultra ad prælium."},{"number":5,"verse":"Domus Jacob, venite, et ambulemus in lumine Domini."},{"number":6,"verse":"Projecisti enim populum tuum, domum Jacob, quia repleti sunt ut olim, et augeres habuerunt ut Philisthiim, et pueris alienis adhæserunt."},{"number":7,"verse":"Repleta est terra argento et auro, et non est finis thesaurorum ejus."},{"number":8,"verse":"Et repleta est terra ejus equis, et innumerabiles quadrigæ ejus. Et repleta est terra ejus idolis ; opus manuum suarum adoraverunt, quod fecerunt digiti eorum."},{"number":9,"verse":"Et incurvavit se homo, et humiliatus est vir ; ne ergo dimittas eis."},{"number":10,"verse":"Ingredere in petram, et abscondere in fossa humo a facie timoris Domini, et a gloria majestatis ejus."},{"number":11,"verse":"Oculi sublimes hominis humiliati sunt, et incurvabitur altitudo virorum ; exaltabitur autem Dominus solus in die illa."},{"number":12,"verse":"Quia dies Domini exercituum super omnem superbum, et excelsum, et super omnem arrogantem, et humiliabitur ;"},{"number":13,"verse":"et super omnes cedros Libani sublimes et erectas, et super omnes quercus Basan,"},{"number":14,"verse":"et super omnes montes excelsos, et super omnes colles elevatos,"},{"number":15,"verse":"et super omnem turrim excelsam, et super omnem murum munitum,"},{"number":16,"verse":"et super omnes naves Tharsis, et super omne quod visu pulchrum est,"},{"number":17,"verse":"et incurvabitur sublimitas hominum, et humiliabitur altitudo virorum, et elevabitur Dominus solus in die illa ;"},{"number":18,"verse":"et idola penitus conterentur ;"},{"number":19,"verse":"et introibunt in speluncas petrarum, et in voragines terræ, a facie formidinis Domini et a gloria majestatis ejus, cum surrexerit percutere terram."},{"number":20,"verse":"In die illa projiciet homo idola argenti sui, et simulacra auri sui, quæ fecerat sibi ut adoraret, talpas et vespertiliones."},{"number":21,"verse":"Et ingreditur scissuras petrarum et in cavernas saxorum, a facie formidinis Domini, et a gloria majestatis ejus, cum surrexerit percutere terram."},{"number":22,"verse":"Quiescite ergo ab homine, cujus spiritus in naribus ejus est, quia excelsus reputatus est ipse."}]}