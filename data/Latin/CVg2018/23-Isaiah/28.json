{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":28,"verses":[{"number":1,"verse":"Væ coronæ superbiæ, ebriis Ephraim, et flori decidenti, gloriæ exsultationis ejus, qui erant in vertice vallis pinguissimæ, errantes a vino."},{"number":2,"verse":"Ecce validus et fortis Dominus sicut impetus grandinis ; turbo confringens, sicut impetus aquarum multarum inundantium et emissarum super terram spatiosam."},{"number":3,"verse":"Pedibus conculcabitur corona superbiæ ebriorum Ephraim."},{"number":4,"verse":"Et erit flos decidens gloriæ exsultationis ejus, qui est super verticem vallis pinguium, quasi temporaneum ante maturitatem autumni, quod, cum aspexerit videns, statim ut manu tenuerit, devorabit illud."},{"number":5,"verse":"In die illa erit Dominus exercituum corona gloriæ, et sertum exsultationis residuo populi sui ;"},{"number":6,"verse":"et spiritus judicii sedenti super judicium, et fortitudo revertentibus de bello ad portam."},{"number":7,"verse":"Verum hi quoque præ vino nescierunt, et præ ebrietate erraverunt ; sacerdos et propheta nescierunt præ ebrietate ; absorpti sunt a vino, erraverunt in ebrietate, nescierunt videntem, ignoraverunt judicium."},{"number":8,"verse":"Omnes enim mensæ repletæ sunt vomitu sordiumque, ita ut non esset ultra locus."},{"number":9,"verse":"Quem docebit scientiam ? et quem intelligere faciet auditum ? Ablactatos a lacte, avulsos ab uberibus."},{"number":10,"verse":"Quia manda, remanda ; manda, remanda ; exspecta, reexspecta ; exspecta, reexspecta ; modicum ibi, modicum ibi."},{"number":11,"verse":"In loquela enim labii, et lingua altera loquetur ad populum istum."},{"number":12,"verse":"Cui dixit : Hæc est requies mea, reficite lassum ; et hoc est meum refrigerium : et noluerunt audire."},{"number":13,"verse":"Et erit eis verbum Domini : Manda, remanda ; manda, remanda ; exspecta, reexspecta ; exspecta, reexspecta ; modicum ibi, modicum ibi ; ut vadant, et cadant retrorsum, et conterantur, et illaqueentur, et capiantur."},{"number":14,"verse":"Propter hoc audite verbum Domini, viri illusores, qui dominamini super populum meum, qui est in Jerusalem."},{"number":15,"verse":"Dixistis enim : Percussimus fœdus cum morte, et cum inferno fecimus pactum : flagellum inundans cum transierit, non veniet super nos quia posuimus mendacium spem nostram, et mendacio protecti sumus."},{"number":16,"verse":"Idcirco hæc dicit Dominus Deus : Ecce ego mittam in fundamentis Sion lapidem, lapidem probatum, angularem, pretiosum, in fundamento fundatum ; qui crediderit, non festinet."},{"number":17,"verse":"Et ponam in pondere judicium, et justitiam in mensura ; et subvertet grando spem mendacii, et protectionem aquæ inundabunt."},{"number":18,"verse":"Et delebitur fœdus vestrum cum morte, et pactum vestrum cum inferno non stabit : flagellum inundans cum transierit, eritis ei in conculcationem."},{"number":19,"verse":"Quandocumque pertransierit, tollet vos, quoniam in mane diluculo pertransibit in die et in nocte ; et tantummodo sola vexatio intellectum dabit auditui."},{"number":20,"verse":"Coangustatum est enim stratum, ita ut alter decidat ; et pallium breve utrumque operire non potest."},{"number":21,"verse":"Sicut enim in monte divisionum stabit Dominus ; sicut in valle quæ est in Gabaon irascetur, ut faciat opus suum, alienum opus ejus : ut operetur opus suum, peregrinum est opus ejus ab eo."},{"number":22,"verse":"Et nunc nolite illudere, ne forte constringantur vincula vestra ; consummationem enim et abbreviationem audivi a Domino Deo exercituum, super universam terram."},{"number":23,"verse":"Auribus percipite, et audite vocem meam : attendite, et audite eloquium meum."},{"number":24,"verse":"Numquid tota die arabit arans ut serat ? proscindet et sarriet humum suam ?"},{"number":25,"verse":"Nonne cum adæquaverit faciem ejus, seret gith et cyminum sparget ? et ponet triticum per ordinem, et hordeum, et milium, et viciam in finibus suis ?"},{"number":26,"verse":"Et erudiet illum in judicio ; Deus suus docebit illum."},{"number":27,"verse":"Non enim in serris triturabitur gith, nec rota plaustri super cyminum circuibit ; sed in virga excutietur gith, et cyminum in baculo."},{"number":28,"verse":"Panis autem comminuetur ; verum non in perpetuum triturans triturabit illum, neque vexabit eum rota plaustri, neque ungulis suis comminuet eum."},{"number":29,"verse":"Et hoc a Domino Deo exercituum exivit, ut mirabile faceret consilium, et magnificaret justitiam."}]}