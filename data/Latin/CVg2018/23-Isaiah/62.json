{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":62,"verses":[{"number":1,"verse":"Propter Sion non tacebo, et propter Jerusalem non quiescam, donec egrediatur ut splendor justus ejus, et salvator ejus ut lampas accendatur."},{"number":2,"verse":"Et videbunt gentes justum tuum, et cuncti reges inclytum tuum ; et vocabitur tibi nomen novum, quod os Domini nominabit."},{"number":3,"verse":"Et eris corona gloriæ in manu Domini, et diadema regni in manu Dei tui."},{"number":4,"verse":"Non vocaberis ultra Derelicta, et terra tua non vocabitur amplius Desolata ; sed vocaberis, Voluntas mea in ea, et terra tua Inhabitata, quia complacuit Domino in te, et terra tua inhabitabitur."},{"number":5,"verse":"Habitabit enim juvenis cum virgine, et habitabunt in te filii tui ; et gaudebit sponsus super sponsam, et gaudebit super te Deus tuus."},{"number":6,"verse":"Super muros tuos, Jerusalem, constitui custodes ; tota die et tota nocte in perpetuum non tacebunt. Qui reminiscimini Domini, ne taceatis,"},{"number":7,"verse":"et ne detis silentium ei, donec stabiliat et donec ponat Jerusalem laudem in terra."},{"number":8,"verse":"Juravit Dominus in dextera sua, et in brachio fortitudinis suæ : Si dedero triticum tuum ultra cibum inimicis tuis ; et si biberint filii alieni vinum tuum in quo laborasti."},{"number":9,"verse":"Quia qui congregant illud, comedent, et laudabunt Dominum ; et qui comportant illud, bibent in atriis sanctis meis."},{"number":10,"verse":"Transite, transite per portas, præparate viam populo : planum facite iter, eligite lapides, et elevate signum ad populos."},{"number":11,"verse":"Ecce Dominus auditum fecit in extremis terræ : Dicite filiæ Sion : Ecce Salvator tuus venit ; ecce merces ejus cum eo, et opus ejus coram illo."},{"number":12,"verse":"Et vocabunt eos, Populus sanctus, redempti a Domino ; tu autem vocaberis, Quæsita civitas, et non Derelicta."}]}