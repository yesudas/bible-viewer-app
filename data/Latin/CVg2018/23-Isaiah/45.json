{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":45,"verses":[{"number":1,"verse":"Hæc dicit Dominus christo meo Cyro, cujus apprehendi dexteram, ut subjiciam ante faciem ejus gentes, et dorsa regum vertam, et aperiam coram eo januas, et portæ non claudentur :"},{"number":2,"verse":"Ego ante te ibo, et gloriosos terræ humiliabo ; portas æreas conteram, et vectes ferreos confringam :"},{"number":3,"verse":"et dabo tibi thesauros absconditos, et arcana secretorum, ut scias quia ego Dominus, qui voco nomen tuum, Deus Israël,"},{"number":4,"verse":"propter servum meum Jacob, et Israël, electum meum ; et vocavi te nomine tuo : assimilavi te, et non cognovisti me."},{"number":5,"verse":"Ego Dominus, et non est amplius ; extra me non est deus ; accinxi te, et non cognovisti me :"},{"number":6,"verse":"ut sciant hi qui ab ortu solis et qui ab occidente, quoniam absque me non est : ego Dominus, et non est alter :"},{"number":7,"verse":"formans lucem et creans tenebras, faciens pacem et creans malum : ego Dominus faciens omnia hæc."},{"number":8,"verse":"Rorate, cæli, desuper, et nubes pluant justum ; aperiatur terra, et germinet Salvatorem, et justitia oriatur simul : ego Dominus creavi eum."},{"number":9,"verse":"Væ qui contradicit fictori suo, testa de samiis terræ ! Numquid dicet lutum figulo suo : Quid facis, et opus tuum absque manibus est ?"},{"number":10,"verse":"Væ qui dicit patri : Quid generas ? et mulieri : Quid parturis ?"},{"number":11,"verse":"Hæc dicit Dominus, Sanctus Israël, plastes ejus : Ventura interrogate me ; super filios meos et super opus manuum mearum mandate mihi."},{"number":12,"verse":"Ego feci terram, et hominem super eam creavi ego : manus meæ tetenderunt cælos, et omni militiæ eorum mandavi."},{"number":13,"verse":"Ego suscitavi eum ad justitiam, et omnes vias ejus dirigam ; ipse ædificabit civitatem meam, et captivitatem meam dimittet, non in pretio neque in muneribus, dicit Dominus Deus exercituum."},{"number":14,"verse":"Hæc dicit Dominus : Labor Ægypti, et negotiatio Æthiopiæ, et Sabaim viri sublimes ad te transibunt, et tui erunt ; post te ambulabunt, vincti manicis pergent, et te adorabunt, teque deprecabuntur. Tantum in te est Deus, et non est absque te deus."},{"number":15,"verse":"Vere tu es Deus absconditus, Deus Israël, salvator."},{"number":16,"verse":"Confusi sunt, et erubuerunt omnes : simul abierunt in confusionem fabricatores errorum."},{"number":17,"verse":"Israël salvatus est in Domino salute æterna ; non confundemini, et non erubescetis usque in sæculum sæculi."},{"number":18,"verse":"Quia hæc dicit Dominus creans cælos, ipse Deus formans terram et faciens eam, ipse plastes ejus ; non in vanum creavit eam : ut habitaretur formavit eam : Ego Dominus, et non est alius."},{"number":19,"verse":"Non in abscondito locutus sum, in loco terræ tenebroso ; non dixi semini Jacob frustra : Quærite me : ego Dominus loquens justitiam, annuntians recta."},{"number":20,"verse":"Congregamini, et venite, et accedite simul qui salvati estis ex gentibus : nescierunt qui levant lignum sculpturæ suæ, et rogant deum non salvantem."},{"number":21,"verse":"Annuntiate, et venite, et consiliamini simul. Quis auditum fecit hoc ab initio, ex tunc prædixit illud ? numquid non ego Dominus, et non est ultra deus absque me ? Deus justus, et salvans non est præter me."},{"number":22,"verse":"Convertimini ad me, et salvi eritis, omnes fines terræ, quia ego Deus, et non est alius."},{"number":23,"verse":"In memetipso juravi ; egredietur de ore meo justitiæ verbum, et non revertetur : quia mihi curvabitur omne genu, et jurabit omnis lingua."},{"number":24,"verse":"Ergo in Domino, dicet, meæ sunt justitiæ et imperium ; ad eum venient, et confundentur omnes qui repugnant ei."},{"number":25,"verse":"In Domino justificabitur, et laudabitur omne semen Israël."}]}