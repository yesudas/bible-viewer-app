{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":46,"verses":[{"number":1,"verse":"Confractus est Bel, contritus est Nabo ; facta sunt simulacra eorum bestiis et jumentis, onera vestra gravi pondere usque ad lassitudinem."},{"number":2,"verse":"Contabuerunt, et contrita sunt simul ; non potuerunt salvare portantem, et anima eorum in captivitatem ibit."},{"number":3,"verse":"Audite me, domus Jacob, et omne residuum domus Israël ; qui portamini a meo utero, qui gestamini a mea vulva."},{"number":4,"verse":"Usque ad senectam ego ipse, et usque ad canos ego portabo ; ego feci, et ego feram ; ego portabo, et salvabo."},{"number":5,"verse":"Cui assimilastis me, et adæquastis, et comparastis me, et fecistis similem ?"},{"number":6,"verse":"Qui confertis aurum de sacculo, et argentum statera ponderatis, conducentes aurificem ut faciat deum, et procidunt, et adorant."},{"number":7,"verse":"Portant illum in humeris gestantes, et ponentes in loco suo, et stabit, ac de loco suo non movebitur : sed et cum clamaverint ad eum, non audiet ; de tribulatione non salvabit eos."},{"number":8,"verse":"Mementote istud, et confundamini ; redite, prævaricatores, ad cor."},{"number":9,"verse":"Recordamini prioris sæculi, quoniam ego sum Deus, et non est ultra deus, nec est similis mei."},{"number":10,"verse":"Annuntians ab exordio novissimum, et ab initio quæ necdum facta sunt, dicens : Consilium meum stabit, et omnis voluntas mea fiet."},{"number":11,"verse":"Vocans ab oriente avem, et de terra longinqua virum voluntatis meæ : et locutus sum, et adducam illud ; creavi et faciam illud."},{"number":12,"verse":"Audite me, duro corde, qui longe estis a justitia."},{"number":13,"verse":"Prope feci justitiam meam, non elongabitur, et salus mea non morabitur. Dabo in Sion salutem, et in Israël gloriam meam."}]}