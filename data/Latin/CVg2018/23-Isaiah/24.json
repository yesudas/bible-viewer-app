{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":24,"verses":[{"number":1,"verse":"Ecce Dominus dissipabit terram : et nudabit eam, et affliget faciem ejus, et disperget habitatores ejus."},{"number":2,"verse":"Et erit sicut populus, sic sacerdos ; et sicut servus, sic dominus ejus ; sicut ancilla, sic domina ejus ; sicut emens, sic ille qui vendit ; sicut fœnerator, sic is qui mutuum accipit ; sicut qui repetit, sic qui debet."},{"number":3,"verse":"Dissipatione dissipabitur terra, et direptione prædabitur ; Dominus enim locutus est verbum hoc."},{"number":4,"verse":"Luxit, et defluxit terra, et infirmata est ; defluxit orbis, infirmata est altitudo populi terræ."},{"number":5,"verse":"Et terra infecta est ab habitatoribus suis, quia transgressi sunt leges, mutaverunt jus, dissipaverunt fœdus sempiternum."},{"number":6,"verse":"Propter hoc maledictio vorabit terram, et peccabunt habitatores ejus ; ideoque insanient cultores ejus, et relinquentur homines pauci."},{"number":7,"verse":"Luxit vindemia, infirmata est vitis, ingemuerunt omnes qui lætabantur corde ;"},{"number":8,"verse":"cessavit gaudium tympanorum, quievit sonitus lætantium, conticuit dulcedo citharæ."},{"number":9,"verse":"Cum cantico non bibent vinum ; amara erit potio bibentibus illam."},{"number":10,"verse":"Attrita est civitas vanitatis, clausa est omnis domus, nullo introëunte."},{"number":11,"verse":"Clamor erit super vino in plateis, deserta est omnia lætitia, translatum est gaudium terræ."},{"number":12,"verse":"Relicta est in urbe solitudo, et calamitas opprimet portas."},{"number":13,"verse":"Quia hæc erunt in medio terræ in medio populorum, quomodo si paucæ olivæ quæ remanserunt excutiantur ex olea et racemi, cum fuerit finita vindemia."},{"number":14,"verse":"Hi levabunt vocem suam, atque laudabunt : cum glorificatus fuerit Dominus, hinnient de mari."},{"number":15,"verse":"Propter hoc in doctrinis glorificate Dominum ; in insulis maris nomen Domini Dei Israël."},{"number":16,"verse":"A finibus terræ laudes audivimus, gloriam Justi. Et dixi : Secretum meum mihi, secretum meum mihi. Væ mihi ! prævaricantes prævaricati sunt, et prævaricatione transgressorum prævaricati sunt."},{"number":17,"verse":"Formido, et fovea, et laqueus super te, qui habitator es terræ."},{"number":18,"verse":"Et erit : qui fugerit a voce formidinis cadet in foveam ; et qui se explicaverit de fovea tenebitur laqueo ; quia cataractæ de excelsis apertæ sunt et concutientur fundamenta terræ."},{"number":19,"verse":"Confractione confringetur terra, contritione conteretur terra, commotione commovebitur terra ;"},{"number":20,"verse":"agitatione agitabitur terra sicut ebrius, et auferetur quasi tabernaculum unius noctis ; et gravabit eam iniquitas sua, et corruet, et non adjiciet ut resurgat."},{"number":21,"verse":"Et erit : in die illa visitabit Dominus super militiam cæli in excelso, et super reges terræ qui sunt super terram ;"},{"number":22,"verse":"et congregabuntur in congregatione unius fascis in lacum, et claudentur ibi in carcere, et post multos dies visitabuntur."},{"number":23,"verse":"Et erubescet luna, et confundetur sol, cum regnaverit Dominus exercituum in monte Sion et in Jerusalem et in conspectu senum suorum fuerit glorificatus."}]}