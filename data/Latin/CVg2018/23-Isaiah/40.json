{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":40,"verses":[{"number":1,"verse":"Consolamini, consolamini, popule meus, dicit Deus vester."},{"number":2,"verse":"Loquimini ad cor Jerusalem, et advocate eam, quoniam completa est malitia ejus, dimissa est iniquitas illius : suscepit de manu Domini duplicia pro omnibus peccatis suis."},{"number":3,"verse":"Vox clamantis in deserto : Parate viam Domini, rectas facite in solitudine semitas Dei nostri."},{"number":4,"verse":"Omnis vallis exaltabitur, et omnis mons et collis humiliabitur, et erunt prava in directa, et aspera in vias planas :"},{"number":5,"verse":"et revelabitur gloria Domini, et videbit omnis caro pariter quod os Domini locutum est."},{"number":6,"verse":"Vox dicentis : Clama. Et dixi : Quid clamabo ? Omnis caro fœnum, et omnis gloria ejus quasi flos agri."},{"number":7,"verse":"Exsiccatum est fœnum, et cecidit flos, quia spiritus Domini sufflavit in eo. Vere fœnum est populus :"},{"number":8,"verse":"exsiccatum est fœnum, et cecidit flos ; verbum autem Domini nostri manet in æternum."},{"number":9,"verse":"Super montem excelsum ascende, tu qui evangelizas Sion ; exalta in fortitudine vocem tuam, qui evangelizas Jerusalem : exalta, noli timere. Dic civitatibus Juda : Ecce Deus vester :"},{"number":10,"verse":"ecce Dominus Deus in fortitudine veniet, et brachium ejus dominabitur : ecce merces ejus cum eo, et opus illius coram illo."},{"number":11,"verse":"Sicut pastor gregem suum pascet, in brachio suo congregabit agnos, et in sinu suo levabit ; fœtas ipse portabit."},{"number":12,"verse":"Quis mensus est pugillo aquas, et cælos palmo ponderavit ? quis appendit tribus digitis molem terræ, et libravit in pondere montes, et colles in statera ?"},{"number":13,"verse":"Quis adjuvit spiritum Domini ? aut quis consiliarius ejus fuit, et ostendit illi ?"},{"number":14,"verse":"cum quo iniit consilium, et instruxit eum, et docuit eum semitam justitiæ, et erudivit eum scientiam, et viam prudentiæ ostendit illi ?"},{"number":15,"verse":"Ecce gentes quasi stilla situlæ, et quasi momentum stateræ reputatæ sunt ; ecce insulæ quasi pulvis exiguus."},{"number":16,"verse":"Et Libanus non sufficiet ad succendendum, et animalia ejus non sufficient ad holocaustum."},{"number":17,"verse":"Omnes gentes quasi non sint, sic sunt coram eo, et quasi nihilum et inane reputatæ sunt ei."},{"number":18,"verse":"Cui ergo similem fecisti Deum ? aut quam imaginem ponetis ei ?"},{"number":19,"verse":"Numquid sculptile conflavit faber ? aut aurifex auro figuravit illud, et laminis argenteis argentarius ?"},{"number":20,"verse":"Forte lignum et imputribile elegit ; artifex sapiens quærit quomodo statuat simulacrum, quod non moveatur."},{"number":21,"verse":"Numquid non scitis ? numquid non audistis ? numquid non annuntiatum est vobis ab initio ? numquid non intellexistis fundamenta terræ ?"},{"number":22,"verse":"Qui sedet super gyrum terræ, et habitatores ejus sunt quasi locustæ ; qui extendit velut nihilum cælos, et expandit eos sicut tabernaculum ad inhabitandum ;"},{"number":23,"verse":"qui dat secretorum scrutatores quasi non sint, judices terræ velut inane fecit."},{"number":24,"verse":"Et quidem neque plantatus, neque satus, neque radicatus in terra truncus eorum ; repente flavit in eos, et aruerunt, et turbo quasi stipulam auferet eos."},{"number":25,"verse":"Et cui assimilastis me, et adæquastis ? dicit Sanctus."},{"number":26,"verse":"Levate in excelsum oculos vestros, et videte quis creavit hæc : qui educit in numero militiam eorum, et omnes ex nomine vocat ; præ multitudine fortitudinis et roboris, virtutisque ejus, neque unum reliquum fuit."},{"number":27,"verse":"Quare dicis, Jacob, et loqueris, Israël : Abscondita est via mea a Domino, et a Deo meo judicium meum transivit ?"},{"number":28,"verse":"Numquid nescis, aut non audisti ? Deus sempiternus Dominus, qui creavit terminos terræ : non deficiet, neque laborabit, nec est investigatio sapientiæ ejus."},{"number":29,"verse":"Qui dat lasso virtutem, et his qui non sunt, fortitudinem et robur multiplicat."},{"number":30,"verse":"Deficient pueri, et laborabunt, et juvenes in infirmitate cadent ;"},{"number":31,"verse":"qui autem sperant in Domino mutabunt fortitudinem, assument pennas sicut aquilæ : current et non laborabunt, ambulabunt et non deficient."}]}