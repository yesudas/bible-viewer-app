{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":19,"verses":[{"number":1,"verse":"Onus Ægypti. Ecce Dominus ascendet super nubem levem, et ingredietur Ægyptum, et commovebuntur simulacra Ægypti a facie ejus, et cor Ægypti tabescet in medio ejus,"},{"number":2,"verse":"et concurrere faciam Ægyptios adversus Ægyptios ; et pugnabit vir contra fratrem suum, et vir contra amicum suum, civitas adversus civitatem, regnum adversus regnum."},{"number":3,"verse":"Et dirumpetur spiritus Ægypti in visceribus ejus, et consilium ejus præcipitabo ; et interrogabunt simulacra sua, et divinos suos, et pythones, et ariolos."},{"number":4,"verse":"Et tradam Ægyptum in manu dominorum crudelium, et rex fortis dominabitur eorum, ait Dominus Deus exercituum."},{"number":5,"verse":"Et arescet aqua de mari, et fluvius desolabitur atque siccabitur."},{"number":6,"verse":"Et deficient flumina, attenuabuntur et siccabuntur rivi aggerum, calamus et juncus marcescet."},{"number":7,"verse":"Nudabitur alveus rivi a fonte suo, et omnis sementis irrigua siccabitur, arescet, et non erit."},{"number":8,"verse":"Et mœrebunt piscatores, et lugebunt omnes mittentes in flumen hamum ; et expandentes rete super faciem aquarum emarcescent."},{"number":9,"verse":"Confundentur qui operabantur linum, pectentes et texentes subtilia."},{"number":10,"verse":"Et erunt irrigua ejus flaccentia : omnes qui faciebant lacunas ad capiendos pisces."},{"number":11,"verse":"Stulti principes Taneos, sapientes consiliarii Pharaonis dederunt consilium insipiens. Quomodo dicetis Pharaoni : Filius sapientium ego, filius regum antiquorum ?"},{"number":12,"verse":"Ubi nunc sunt sapientes tui ? annuntient tibi, et indicent quid cogitaverit Dominus exercituum super Ægyptum."},{"number":13,"verse":"Stulti facti sunt principes Taneos, emarcuerunt principes Mempheos ; deceperunt Ægyptum, angulum populorum ejus."},{"number":14,"verse":"Dominus miscuit in medio ejus spiritum vertiginis ; et errare fecerunt Ægyptum in omni opere suo, sicut errat ebrius et vomens."},{"number":15,"verse":"Et non erit Ægypto opus quod faciat caput et caudam, incurvantem et refrenantem."},{"number":16,"verse":"In die illa erit Ægyptus quasi mulieres ; et stupebunt, et timebunt a facie commotionis manus Domini exercituum, quam ipse movebit super eam."},{"number":17,"verse":"Et erit terra Juda Ægypto in pavorem ; omnis qui illius fuerit recordatus pavebit a facie consilii Domini exercituum, quod ipse cogitavit super eam."},{"number":18,"verse":"In die illa erunt quinque civitates in terra Ægypti loquentes lingua Chanaan, et jurantes per Dominum exercituum : Civitas solis vocabitur una."},{"number":19,"verse":"In die illa erit altare Domini in medio terræ Ægypti, et titulus Domini juxta terminum ejus."},{"number":20,"verse":"Erit in signum et in testimonium Domino exercituum in terra Ægypti ; clamabunt enim ad Dominum a facie tribulationis, et mittet eis salvatorem et propugnatorem qui liberet eos."},{"number":21,"verse":"Et cognoscetur Dominus ab Ægypto, et cognoscent Ægyptii Dominum in die illa ; et colent eum in hostiis et in muneribus ; et vota vovebunt Domino, et solvent."},{"number":22,"verse":"Et percutiet Dominus Ægyptum plaga, et sanabit eam ; et revertentur ad Dominum, et placabitur eis, et sanabit eos."},{"number":23,"verse":"In die illa erit via de Ægypto in Assyrios ; et intrabit Assyrius Ægyptum, et Ægyptius in Assyrios, et servient Ægyptii Assur."},{"number":24,"verse":"In die illa erit Israël tertius Ægyptio et Assyrio ; benedictio in medio terræ"},{"number":25,"verse":"cui benedixit Dominus exercituum, dicens : Benedictus populus meus Ægypti, et opus manuum mearum Assyrio ; hæreditas autem mea Israël."}]}