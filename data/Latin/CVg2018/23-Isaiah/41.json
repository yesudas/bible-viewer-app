{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":41,"verses":[{"number":1,"verse":"Taceant ad me insulæ, et gentes mutent fortitudinem : accedant, et tunc loquantur ; simul ad judicium propinquemus."},{"number":2,"verse":"Quis suscitavit ab oriente Justum, vocavit eum ut sequeretur se ? Dabit in conspectu ejus gentes, et reges obtinebit : dabit quasi pulverem gladio ejus, sicut stipulam vento raptam arcui ejus."},{"number":3,"verse":"Persequetur eos, transibit in pace : semita in pedibus ejus non apparebit."},{"number":4,"verse":"Quis hæc operatus est, et fecit, vocans generationes ab exordio ? Ego Dominus : primus et novissimus ego sum."},{"number":5,"verse":"Viderunt insulæ, et timuerunt ; extrema terræ obstupuerunt : appropinquaverunt, et accesserunt."},{"number":6,"verse":"Unusquisque proximo suo auxiliabitur, et fratri suo dicet : Confortare."},{"number":7,"verse":"Confortavit faber ærarius percutiens malleo eum, qui cudebat tunc temporis, dicens : Glutino bonum est ; et confortavit eum clavis, ut non moveretur."},{"number":8,"verse":"Et tu, Israël, serve meus, Jacob quem elegi, semen Abraham amici mei :"},{"number":9,"verse":"in quo apprehendi te ab extremis terræ, et a longinquis ejus vocavi te, et dixi tibi : Servus meus es tu : elegi te, et non abjeci te."},{"number":10,"verse":"Ne timeas, quia ego tecum sum ; ne declines, quia ego Deus tuus : confortavi te, et auxiliatus sum tibi, et suscepit te dextera Justi mei."},{"number":11,"verse":"Ecce confundentur et erubescent omnes qui pugnant adversum te ; erunt quasi non sint, et peribunt viri qui contradicunt tibi."},{"number":12,"verse":"Quæres eos, et non invenies, viros rebelles tuos ; erunt quasi non sint, et veluti consumptio homines bellantes adversum te."},{"number":13,"verse":"Quia ego Dominus Deus tuus, apprehendens manum tuam, dicensque tibi : Ne timeas : ego adjuvi te."},{"number":14,"verse":"Noli timere, vermis Jacob, qui mortui estis ex Israël : ego auxiliatus sum tibi, dicit Dominus, et redemptor tuus Sanctus Israël."},{"number":15,"verse":"Ego posui te quasi plaustrum triturans novum, habens rostra serrantia ; triturabis montes, et comminues, et colles quasi pulverem pones."},{"number":16,"verse":"Ventilabis eos, et ventus tollet, et turbo disperget eos ; et tu exsultabis in Domino, in Sancto Israël lætaberis."},{"number":17,"verse":"Egeni et pauperes quærunt aquas, et non sunt ; lingua eorum siti aruit. Ego Dominus exaudiam eos, Deus Israël, non derelinquam eos."},{"number":18,"verse":"Aperiam in supinis collibus flumina, et in medio camporum fontes : ponam desertum in stagna aquarum, et terram inviam in rivos aquarum."},{"number":19,"verse":"Dabo in solitudinem cedrum, et spinam, et myrtum, et lignum olivæ ; ponam in deserto abietem, ulmum, et buxum simul :"},{"number":20,"verse":"ut videant, et sciant, et recogitent, et intelligant pariter, quia manus Domini fecit hoc, et Sanctus Israël creavit illud."},{"number":21,"verse":"Prope facite judicium vestrum, dicit Dominus ; Afferte, si quid forte habetis, dicit rex Jacob."},{"number":22,"verse":"Accedant, et nuntient nobis quæcumque ventura sunt ; priora quæ fuerunt, nuntiate, et ponemus cor nostrum, et sciemus novissima eorum ; et quæ ventura sunt, indicate nobis."},{"number":23,"verse":"Annuntiate quæ ventura sunt in futurum, et sciemus quia dii estis vos ; bene quoque aut male, si potestis, facite, et loquamur et videamus simul."},{"number":24,"verse":"Ecce vos estis ex nihilo, et opus vestrum ex eo quod non est : abominatio est qui elegit vos."},{"number":25,"verse":"Suscitavi ab aquilone, et veniet ab ortu solis : vocabit nomen meum, et adducet magistratus quasi lutum, et velut plastes conculcans humum."},{"number":26,"verse":"Quis annuntiavit ab exordio ut sciamus, et a principio ut dicamus : Justus es ? Non est neque annuntians, neque prædicens, neque audiens sermones vestros."},{"number":27,"verse":"Primus ad Sion dicet : Ecce adsunt, et Jerusalem evangelistam dabo."},{"number":28,"verse":"Et vidi, et non erat neque ex istis quisquam qui iniret consilium, et interrogatus responderet verbum."},{"number":29,"verse":"Ecce omnes injusti, et vana opera eorum ; ventus et inane simulacra eorum."}]}