{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":42,"verses":[{"number":1,"verse":"Ecce servus meus, suscipiam eum ; electus meus, complacuit sibi in illo anima mea : dedi spiritum meum super eum : judicium gentibus proferet."},{"number":2,"verse":"Non clamabit, neque accipiet personam, nec audietur vox ejus foris."},{"number":3,"verse":"Calamum quassatum non conteret, et linum fumigans non extinguet : in veritate educet judicium."},{"number":4,"verse":"Non erit tristis, neque turbulentus, donec ponat in terra judicium ; et legem ejus insulæ exspectabunt."},{"number":5,"verse":"Hæc dicit Dominus Deus, creans cælos, et extendens eos ; firmans terram, et quæ germinant ex ea ; dans flatum populo qui est super eam, et spiritum calcantibus eam :"},{"number":6,"verse":"Ego Dominus vocavi te in justitia, et apprehendi manum tuam, et servavi te : et dedi te in fœdus populi, in lucem gentium,"},{"number":7,"verse":"ut aperires oculos cæcorum, et educeres de conclusione vinctum, de domo carceris sedentes in tenebris."},{"number":8,"verse":"Ego Dominus, hoc est nomen meum ; gloriam meam alteri non dabo, et laudem meam sculptilibus."},{"number":9,"verse":"Quæ prima fuerunt, ecce venerunt ; nova quoque ego annuntio : antequam oriantur, audita vobis faciam."},{"number":10,"verse":"Cantate Domino canticum novum, laus ejus ab extremis terræ, qui descenditis in mare, et plenitudo ejus ; insulæ, et habitatores earum."},{"number":11,"verse":"Sublevetur desertum et civitates ejus. In domibus habitabit Cedar : laudate, habitatores petræ ; de vertice montium clamabunt."},{"number":12,"verse":"Ponent Domino gloriam, et laudem ejus in insulis nuntiabunt."},{"number":13,"verse":"Dominus sicut fortis egredietur, sicut vir præliator suscitabit zelum ; vociferabitur, et clamabit : super inimicos suos confortabitur."},{"number":14,"verse":"Tacui semper, silui, patiens fui : sicut parturiens loquar ; dissipabo, et absorbebo simul."},{"number":15,"verse":"Desertos faciam montes et colles, et omne gramen eorum exsiccabo ; et ponam flumina in insulas, et stagna arefaciam."},{"number":16,"verse":"Et ducam cæcos in viam quam nesciunt, et in semitis quas ignoraverunt ambulare eos faciam ; ponam tenebras coram eis in lucem, et prava in recta ; hæc verba feci eis, et non dereliqui eos."},{"number":17,"verse":"Conversi sunt retrorsum, confundantur confusione, qui confidunt in sculptili ; qui dicunt conflatili : Vos dii nostri."},{"number":18,"verse":"Surdi, audite, et cæci, intuemini ad videndum."},{"number":19,"verse":"Quis cæcus, nisi servus meus ; et surdus, nisi ad quem nuntios meos misi ? quis cæcus, nisi qui venundatus est ? et quis cæcus, nisi servus Domini ?"},{"number":20,"verse":"Qui vides multa, nonne custodies ? qui apertas habes aures, nonne audies ?"},{"number":21,"verse":"Et Dominus voluit ut sanctificaret eum, et magnificaret legem, et extolleret."},{"number":22,"verse":"Ipse autem populus direptus, et vastatus ; laqueus juvenum omnes, et in domibus carcerum absconditi sunt ; facti sunt in rapinam, nec est qui eruat ; in direptionem, nec est qui dicat : Redde."},{"number":23,"verse":"Quis est in vobis qui audiat hoc, attendat, et auscultet futura ?"},{"number":24,"verse":"Quis dedit in direptionem Jacob, et Israël vastantibus ? nonne Dominus ipse, cui peccavimus ? Et noluerunt in viis ejus ambulare, et non audierunt legem ejus."},{"number":25,"verse":"Et effudit super eum indignationem furoris sui, et forte bellum ; et combussit eum in circuitu, et non cognovit ; et succendit eum, et non intellexit."}]}