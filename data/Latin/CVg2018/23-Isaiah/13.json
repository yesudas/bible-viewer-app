{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":13,"verses":[{"number":1,"verse":"Onus Babylonis, quod vidit Isaias, filius Amos."},{"number":2,"verse":"Super montem caliginosum levate signum : exaltate vocem, levate manum, et ingrediantur portas duces."},{"number":3,"verse":"Ego mandavi sanctificatis meis, et vocavi fortes meos in ira mea, exsultantes in gloria mea."},{"number":4,"verse":"Vox multitudinis in montibus, quasi populorum frequentium ; vox sonitus regum, gentium congregatarum. Dominus exercituum præcepit militiæ belli,"},{"number":5,"verse":"venientibus de terra procul, a summitate cæli ; Dominus, et vasa furoris ejus, ut disperdat omnem terram."},{"number":6,"verse":"Ululate, quia prope est dies Domini ; quasi vastitas a Domino veniet."},{"number":7,"verse":"Propter hoc omnes manus dissolventur, et omne cor hominis contabescet,"},{"number":8,"verse":"et conteretur. Torsiones et dolores tenebunt ; quasi parturiens dolebunt : unusquisque ad proximum suum stupebit, facies combustæ vultus eorum."},{"number":9,"verse":"Ecce dies Domini veniet, crudelis, et indignationis plenus, et iræ, furorisque, ad ponendam terram in solitudinem, et peccatores ejus conterendos de ea."},{"number":10,"verse":"Quoniam stellæ cæli, et splendor earum, non expandent lumen suum ; obtenebratus est sol in ortu suo, et luna non splendebit in lumine suo."},{"number":11,"verse":"Et visitabo super orbis mala, et contra impios iniquitatem eorum ; et quiescere faciam superbiam infidelium, et arrogantiam fortium humiliabo."},{"number":12,"verse":"Pretiosior erit vir auro, et homo mundo obrizo."},{"number":13,"verse":"Super hoc cælum turbabo ; et movebitur terra de loco suo, propter indignationem Domini exercituum, et propter diem iræ furoris ejus."},{"number":14,"verse":"Et erit quasi damula fugiens, et quasi ovis, et non erit qui congreget. Unusquisque ad populum suum convertetur, et singuli ad terram suam fugient."},{"number":15,"verse":"Omnis qui inventus fuerit occidetur, et omnis qui supervenerit cadet in gladio ;"},{"number":16,"verse":"infantes eorum allidentur in oculis eorum, diripientur domus eorum, et uxores eorum violabuntur."},{"number":17,"verse":"Ecce ego suscitabo super eos Medos, qui argentum non quærant, nec aurum velint ;"},{"number":18,"verse":"sed sagittis parvulos interficient, et lactantibus uteris non miserebuntur, et super filios non parcet oculus eorum."},{"number":19,"verse":"Et erit Babylon illa gloriosa in regnis, inclyta superbia Chaldæorum, sicut subvertit Dominus Sodomam et Gomorrham."},{"number":20,"verse":"Non habitabitur usque in finem, et non fundabitur usque ad generationem et generationem ; nec ponet ibi tentoria Arabs, nec pastores requiescent ibi."},{"number":21,"verse":"Sed requiescent ibi bestiæ, et replebuntur domus eorum draconibus, et habitabunt ibi struthiones, et pilosi saltabunt ibi ;"},{"number":22,"verse":"et respondebunt ibi ululæ in ædibus ejus, et sirenes in delubris voluptatis."}]}