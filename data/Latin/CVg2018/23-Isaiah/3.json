{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":3,"verses":[{"number":1,"verse":"Ecce enim Dominator, Dominus exercituum, auferet a Jerusalem et a Juda validum et fortem, omne robur panis, et omne robor aquæ ;"},{"number":2,"verse":"fortem, et virum bellatorem, judicem, et prophetam, et ariolum, et senem ;"},{"number":3,"verse":"principem super quinquaginta, et honorabilem vultu et consiliarium, et sapientem de architectis, et prudentem eloquii mystici."},{"number":4,"verse":"Et dabo pueros principes eorum, et effeminati dominabuntur eis ;"},{"number":5,"verse":"et irruet populus, vir ad virum, et unusquisque ad proximum suum ; tumultuabitur puer contra senem, et ignobilis contra nobilem."},{"number":6,"verse":"Apprehendet enim vir fratrem suum, domesticum patris sui : Vestimentum tibi est, princeps esto noster, ruina autem hæc sub manu tua."},{"number":7,"verse":"Respondebit in die illa, dicens : Non sum medicus, et in domo mea non est panis neque vestimentum : nolite constituere me principem populi."},{"number":8,"verse":"Ruit enim Jerusalem, et Judas concidit, quia lingua eorum et adinventiones eorum contra Dominum, ut provocarent oculos majestatis ejus."},{"number":9,"verse":"Agnitio vultus eorum respondit eis ; et peccatum suum quasi Sodoma prædicaverunt, nec absconderunt. Væ animæ eorum, quoniam reddita sunt eis mala !"},{"number":10,"verse":"Dicite justo quoniam bene, quoniam fructum adinventionum suarum comedet."},{"number":11,"verse":"Væ impio in malum ! retributio enim manuum ejus fiet ei."},{"number":12,"verse":"Populum meum exactores sui spoliaverunt, et mulieres dominatæ sunt eis. Popule meus, qui te beatum dicunt, ipsi te decipiunt, et viam gressuum tuorum dissipant."},{"number":13,"verse":"Stat ad judicandum Dominus, et stat ad judicandos populos."},{"number":14,"verse":"Dominus ad judicium veniet cum senibus populi sui, et principibus ejus ; vos enim depasti estis vineam, et rapina pauperis in domo vestra."},{"number":15,"verse":"Quare atteritis populum meum, et facies pauperum commolitis ? dicit Dominus Deus exercituum."},{"number":16,"verse":"Et dixit Dominus : Pro eo quod elevatæ sunt filiæ Sion, et ambulaverunt extento collo, et nutibus oculorum ibant, et plaudebant, ambulabant pedibus suis, et composito gradu incedebant ;"},{"number":17,"verse":"decalvabit Dominus verticem filiarum Sion, et Dominus crinem earum nudabit."},{"number":18,"verse":"In die illa auferet Dominus ornamentum calceamentum,"},{"number":19,"verse":"et lunulas, et torques, et monilia, et armillas, et mitras,"},{"number":20,"verse":"et discriminalia, et periscelidas, et murenulas, et olfactoriola, et inaures,"},{"number":21,"verse":"et annulos, et gemmas in fronte pendentes,"},{"number":22,"verse":"et mutatoria, et palliola, et linteamina, et acus,"},{"number":23,"verse":"et specula, et sindones, et vittas, et theristra."},{"number":24,"verse":"Et erit pro suavi odore fœtor, et pro zona funiculus, et pro crispanti crine calvitium, et pro fascia pectorali cilicium."},{"number":25,"verse":"Pulcherrimi quoque viri tui gladio cadent, et fortes tui in prælio."},{"number":26,"verse":"Et mœrebunt atque lugebunt portæ ejus, et desolata in terra sedebit."}]}