{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":8,"verses":[{"number":1,"verse":"Et dixit Dominus ad me : Sume tibi librum grandem, et scribe in eo stylo hominis : Velociter spolia detrahe, cito prædare."},{"number":2,"verse":"Et adhibui mihi testes fideles, Uriam sacerdotem, et Zachariam, filium Barachiæ :"},{"number":3,"verse":"et accessi ad prophetissam, et concepit, et peperit filium. Et dixit Dominus ad me : Voca nomen ejus : Accelera spolia detrahere ; Festina prædari :"},{"number":4,"verse":"quia antequam sciat puer vocare patrem suum et matrem suam, auferetur fortitudo Damasci, et spolia Samariæ, coram rege Assyriorum."},{"number":5,"verse":"Et adjecit Dominus loqui ad me adhuc, dicens :"},{"number":6,"verse":"Pro eo quod abjecit populus iste aquas Siloë, quæ vadunt cum silentio, et assumpsit magis Rasin, et filium Romeliæ :"},{"number":7,"verse":"propter hoc ecce Dominus adducet super eos aquas fluminis fortes et multas, regem Assyriorum, et omnem gloriam ejus, et ascendet super omnes rivos ejus, et fluet super universas ripas ejus ;"},{"number":8,"verse":"et ibit per Judam, inundans, et transiens : usque ad collum veniet. Et erit extensio alarum ejus implens latitudinem terræ tuæ, o Emmanuel !"},{"number":9,"verse":"Congregamini, populi, et vincimini ; et audite, universæ procul terræ : confortamini, et vincimini ; accingite vos, et vincimini."},{"number":10,"verse":"Inite consilium, et dissipabitur ; loquimini verbum, et non fiet : quia nobiscum Deus."},{"number":11,"verse":"Hæc enim ait Dominus ad me : Sicut in manu forti erudivit me, ne irem in via populi hujus, dicens :"},{"number":12,"verse":"Non dicatis : Conjuratio ; omnia enim quæ loquitur populus iste, conjuratio est : et timorem ejus ne timeatis, neque paveatis."},{"number":13,"verse":"Dominum exercituum ipsum sanctificate ; ipse pavor vester, et ipse terror vester :"},{"number":14,"verse":"et erit vobis in sanctificationem ; in lapidem autem offensionis, et in petram scandali, duabus domibus Israël ; in laqueum et in ruinam habitantibus Jerusalem."},{"number":15,"verse":"Et offendent ex eis plurimi, et cadent, et conterentur, et irretientur, et capientur."},{"number":16,"verse":"Liga testimonium, signa legem in discipulis meis."},{"number":17,"verse":"Et exspectabo Dominum qui abscondit faciem suam a domo Jacob, et præstolabor eum."},{"number":18,"verse":"Ecce ego et pueri mei quos dedit mihi Dominus in signum, et in portentum Israël a Domino exercituum, qui habitat in monte Sion :"},{"number":19,"verse":"et cum dixerint ad vos : Quærite a pythonibus et a divinis qui strident in incantationibus suis : numquid non populus a Deo suo requiret, pro vivis a mortuis ?"},{"number":20,"verse":"ad legem magis et ad testimonium. Quod si non dixerint juxta verbum hoc, non erit eis matutina lux."},{"number":21,"verse":"Et transibit per eam, corruet, et esuriet ; et cum esurierit, irascetur. Et maledicet regi suo, et Deo suo, et suscipiet sursum,"},{"number":22,"verse":"et ad terram intuebitur ; et ecce tribulatio et tenebræ, dissolutio et angustia, et caligo persequens, et non poterit avolare de angustia sua."}]}