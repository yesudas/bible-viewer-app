{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":38,"verses":[{"number":1,"verse":"In diebus illis ægrotavit Ezechias usque ad mortem ; et introivit ad eum Isaias, filius Amos, propheta, et dixit ei : Hæc dicit Dominus : Dispone domui tuæ, quia morieris tu, et non vives."},{"number":2,"verse":"Et convertit Ezechias faciem suam ad parietem, et oravit ad Dominum,"},{"number":3,"verse":"et dixit : Obsecro, Domine, memento, quæso, quomodo ambulaverim coram te in veritate et in corde perfecto, et quod bonum est in oculis tuis fecerim. Et flevit Ezechias fletu magno."},{"number":4,"verse":"Et factum est verbum Domini ad Isaiam, dicens :"},{"number":5,"verse":"Vade, et dic Ezechiæ : Hæc dicit Dominus Deus David patris tui : Audivi orationem tuam, et vidi lacrimas tuas ; ecce ego adjiciam super dies tuos quindecim annos,"},{"number":6,"verse":"et de manu regis Assyriorum eruam te, et civitatem istam, et protegam eam."},{"number":7,"verse":"Hoc autem tibi erit signum a Domino, quia faciet Dominus verbum hoc quod locutus est :"},{"number":8,"verse":"ecce ego reverti faciam umbram linearum per quas descenderat in horologio Achaz in sole, retrorsum decem lineis. Et reversus est sol decem lineis per gradus quos descenderat."},{"number":9,"verse":"Scriptura Ezechiæ, regis Juda, cum ægrotasset et convaluisset de infirmitate sua."},{"number":10,"verse":"Ego dixi in dimidio dierum meorum : Vadam ad portas inferi ; quæsivi residuum annorum meorum."},{"number":11,"verse":"Dixi : Non videbo Dominum Deum in terra viventium ; non aspiciam hominem ultra, et habitatorem quietis."},{"number":12,"verse":"Generatio mea ablata est, et convoluta est a me, quasi tabernaculum pastorum. Præcisa est velut a texente vita mea ; dum adhuc ordirer, succidit me : de mane usque ad vesperam finies me."},{"number":13,"verse":"Sperabam usque ad mane ; quasi leo, sic contrivit omnia ossa mea : de mane usque ad vesperam finies me."},{"number":14,"verse":"Sicut pullus hirundinis, sic clamabo ; meditabor ut columba. Attenuati sunt oculi mei, suspicientes in excelsum. Domine, vim patior : responde pro me."},{"number":15,"verse":"Quid dicam, aut quid respondebit mihi, cum ipse fecerit ? Recogitabo tibi omnes annos meos in amaritudine animæ meæ."},{"number":16,"verse":"Domine, si sic vivitur, et in talibus vita spiritus mei, corripies me, et vivificabis me."},{"number":17,"verse":"Ecce in pace amaritudo mea amarissima. Tu autem eruisti animam meam ut non periret ; projecisti post tergum tuum omnia peccata mea."},{"number":18,"verse":"Quia non infernus confitebitur tibi, neque mors laudabit te : non exspectabunt qui descendunt in lacum veritatem tuam."},{"number":19,"verse":"Vivens, vivens ipse confitebitur tibi, sicut et ego hodie ; pater filiis notam faciet veritatem tuam."},{"number":20,"verse":"Domine, salvum me fac ! et psalmos nostros cantabimus cunctis diebus vitæ nostræ in domo Domini."},{"number":21,"verse":"Et jussit Isaias ut tollerent massam de ficis, et cataplasmarent super vulnus, et sanaretur."},{"number":22,"verse":"Et dixit Ezechias : Quod erit signum quia ascendam in domum Domini ?"}]}