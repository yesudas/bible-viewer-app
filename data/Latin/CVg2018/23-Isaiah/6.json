{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":6,"verses":[{"number":1,"verse":"In anno quo mortuus est rex Ozias, vidi Dominum sedentem super solium excelsum et elevatum ; et ea quæ sub ipso erant replebant templum."},{"number":2,"verse":"Seraphim stabant super illud : sex alæ uni, et sex alæ alteri ; duabus velabant faciem ejus, et duabus velabant pedes ejus, et duabus volabant."},{"number":3,"verse":"Et clamabant alter ad alterum, et dicebant : Sanctus, sanctus, sanctus Dominus, Deus exercituum ; plena est omnis terra gloria ejus."},{"number":4,"verse":"Et commota sunt superliminaria cardinum a voce clamantis, et domus repleta est fumo."},{"number":5,"verse":"Et dixi : Væ mihi, quia tacui, quia vir pollutus labiis ego sum, et in medio populi polluta labia habentis ego habito, et regem Dominum exercituum vidi oculis meis."},{"number":6,"verse":"Et volavit ad me unus de seraphim, et in manu ejus calculus, quem forcipe tulerat de altari,"},{"number":7,"verse":"et tetigit os meum, et dixit : Ecce tetigit hoc labia tua, et auferetur iniquitas tua, et peccatum tuum mundabitur."},{"number":8,"verse":"Et audivi vocem Domini dicentis : Quem mittam ? et quis ibit nobis ? Et dixi : Ecce ego, mitte me."},{"number":9,"verse":"Et dixit : Vade, et dices populo huic : Audite audientes, et nolite intelligere ; et videte visionem, et nolite cognoscere."},{"number":10,"verse":"Excæca cor populi hujus, et aures ejus aggrava, et oculos ejus claude : ne forte videat oculis suis, et auribus suis audiat, et corde suo intelligat, et convertatur, et sanem eum."},{"number":11,"verse":"Et dixi : Usquequo, Domine ? Et dixit : Donec desolentur civitates absque habitatore, et domus sine homine, et terra relinquetur deserta."},{"number":12,"verse":"Et longe faciet Dominus homines, et multiplicabitur quæ derelicta fuerat in medio terræ."},{"number":13,"verse":"Et adhuc in ea decimatio, et convertetur, et erit in ostensionem sicut terebinthus, et sicut quercus quæ expandit ramos suos ; semen sanctum erit id quod steterit in ea."}]}