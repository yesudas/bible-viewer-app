{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":9,"verses":[{"number":1,"verse":"Primo tempore alleviata est terra Zabulon et terra Nephthali : et novissimo aggravata est via maris trans Jordanem Galilææ gentium."},{"number":2,"verse":"Populus qui ambulabat in tenebris, vidit lucem magnam ; habitantibus in regione umbræ mortis, lux orta est eis."},{"number":3,"verse":"Multiplicasti gentem, et non magnificasti lætitiam. Lætabuntur coram te, sicut qui lætantur in messe ; sicut exsultant victores capta præda, quando dividunt spolia."},{"number":4,"verse":"Jugum enim oneris ejus, et virgam humeri ejus, et sceptrum exactoris ejus superasti, sicut in die Madian."},{"number":5,"verse":"Quia omnis violentia prædatio cum tumultu, et vestimentum mistum sanguine, erit in combustionem, et cibus ignis."},{"number":6,"verse":"Parvulus enim natus est nobis, et filius datus est nobis, et factus est principatus super humerum ejus : et vocabitur nomen ejus, Admirabilis, Consiliarius, Deus, Fortis, Pater futuri sæculi, Princeps pacis."},{"number":7,"verse":"Multiplicabitur ejus imperium, et pacis non erit finis ; super solium David, et super regnum ejus sedebit, ut confirmet illud et corroboret in judicio et justitia, amodo et usque in sempiternum : zelus Domini exercituum faciet hoc."},{"number":8,"verse":"Verbum misit Dominus in Jacob, et cecidit in Israël."},{"number":9,"verse":"Et sciet omnis populus Ephraim, et habitantes Samariam, in superbia et magnitudine cordis dicentes :"},{"number":10,"verse":"Lateres ceciderunt, sed quadris lapidibus ædificabimus ; sycomoros succiderunt, sed cedros immutabimus."},{"number":11,"verse":"Et elevabit Dominus hostes Rasin super eum, et inimicos ejus in tumultum vertet."},{"number":12,"verse":"Syriam ab oriente, et Philisthiim ab occidente ; et devorabunt Israël toto ore. In omnibus his non est aversus furor ejus, sed adhuc manus ejus extenta."},{"number":13,"verse":"Et populus non est reversus ad percutientem se, et Dominum exercituum non inquisierunt."},{"number":14,"verse":"Et disperdet Dominus ab Israël caput et caudam, incurvantem et refrenantem, die una."},{"number":15,"verse":"Longævus et honorabilis, ipse est caput ; et propheta docens mendacium, ipse est cauda."},{"number":16,"verse":"Et erunt qui beatificant populum istum, seducentes ; et qui beatificantur, præcipitati."},{"number":17,"verse":"Propter hoc super adolescentulis ejus non lætabitur Dominus, et pupillorum ejus et viduarum non miserebitur : quia omnis hypocrita est et nequam, et universum os locutum est stultitiam ; in omnibus his non est aversus furor ejus, sed adhuc manus ejus extenta."},{"number":18,"verse":"Succensa est enim quasi ignis impietas : veprem et spinam vorabit, et succendetur in densitate saltus, et convolvetur superbia fumi."},{"number":19,"verse":"In ira Domini exercituum conturbata est terra, et erit populus quasi esca ignis ; vir fratri suo non parcet."},{"number":20,"verse":"Et declinabit ad dexteram, et esuriet ; et comedet ad sinistram, et non saturabitur ; unusquisque carnem brachii sui vorabit : Manasses Ephraim, et Ephraim Manassen ; simul ipsi contra Judam."},{"number":21,"verse":"In omnibus his non est aversus furor ejus, sed adhuc manus ejus extenta."}]}