{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":63,"verses":[{"number":1,"verse":"Quis est iste, qui venit de Edom, tinctis vestibus de Bosra ? iste formosus in stola sua, gradiens in multitudine fortitudinis suæ ? Ego qui loquor justitiam, et propugnator sum ad salvandum."},{"number":2,"verse":"Quare ergo rubrum est indumentum tuum, et vestimenta tua sicut calcantium in torculari ?"},{"number":3,"verse":"Torcular calcavi solus, et de gentibus non est vir mecum ; calcavi eos in furore meo, et conculcavi eos in ira mea : et aspersus est sanguis eorum super vestimenta mea, et omnia indumenta mea inquinavi."},{"number":4,"verse":"Dies enim ultionis in corde meo ; annus redemptionis meæ venit."},{"number":5,"verse":"Circumspexi, et non erat auxiliator ; quæsivi, et non fuit qui adjuvaret : et salvavit mihi brachium meum, et indignatio mea ipsa auxiliata est mihi."},{"number":6,"verse":"Et conculcavi populos in furore meo, et inebriavi eos in indignatione mea, et detraxi in terram virtutem eorum."},{"number":7,"verse":"Miserationum Domini recordabor ; laudem Domini super omnibus quæ reddidit nobis Dominus, et super multitudinem bonorum domui Israël, quæ largitus est eis secundum indulgentiam suam, et secundum multitudinem misericordiarum suarum."},{"number":8,"verse":"Et dixit : Verumtamen populus meus est, filii non negantes ; et factus est eis salvator."},{"number":9,"verse":"In omni tribulatione eorum non est tribulatus, et angelus faciei ejus salvavit eos : in dilectione sua et in indulgentia sua ipse redemit eos, et portavit eos, et elevavit eos cunctis diebus sæculi."},{"number":10,"verse":"Ipsi autem ad iracundiam provocaverunt, et afflixerunt spiritum Sancti ejus : et conversus est eis in inimicum, et ipse debellavit eos."},{"number":11,"verse":"Et recordatus est dierum sæculi Moysi, et populi sui. Ubi est qui eduxit eos de mari cum pastoribus gregis sui ? Ubi est qui posuit in medio ejus spiritum Sancti sui ;"},{"number":12,"verse":"qui eduxit ad dexteram Moysen, brachio majestatis suæ ; qui scidit aquas ante eos, ut faceret sibi nomen sempiternum ;"},{"number":13,"verse":"qui eduxit eos per abyssos, quasi equum in deserto non impingentem ?"},{"number":14,"verse":"Quasi animal in campo descendens, spiritus Domini ductor ejus fuit. Sic adduxisti populum tuum, ut faceres tibi nomen gloriæ."},{"number":15,"verse":"Attende de cælo, et vide de habitaculo sancto tuo, et gloriæ tuæ. Ubi est zelus tuus, et fortitudo tua, multitudo viscerum tuorum et miserationum tuarum ? Super me continuerunt se."},{"number":16,"verse":"Tu enim pater noster : et Abraham nescivit nos, et Israël ignoravit nos : tu, Domine, pater noster, redemptor noster, a sæculo nomen tuum."},{"number":17,"verse":"Quare errare nos fecisti, Domine, de viis tuis ; indurasti cor nostrum ne timeremus te ? Convertere propter servos tuos, tribus hæreditatis tuæ."},{"number":18,"verse":"Quasi nihilum possederunt populum sanctum tuum : hostes nostri conculcaverunt sanctificationem tuam."},{"number":19,"verse":"Facti sumus quasi in principio, cum non dominareris nostri, neque invocaretur nomen tuum super nos."}]}