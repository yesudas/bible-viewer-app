{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":22,"verses":[{"number":1,"verse":"Onus vallis Visionis. Quidnam quoque tibi est, quia ascendisti et tu omnis in tecta ?"},{"number":2,"verse":"Clamoris plena, urbs frequens, civitas exsultans ; interfecti tui, non interfecti gladio, nec mortui in bello."},{"number":3,"verse":"Cuncti principes tui fugerunt simul dureque ligati sunt ; omnes qui inventi sunt vincti sunt pariter ; procul fugerunt."},{"number":4,"verse":"Propterea dixi : Recedite a me : amare flebo ; nolite incumbere ut consolemini me super vastitate filiæ populi mei ;"},{"number":5,"verse":"dies enim interfectionis, et conculcationis, et fletuum, Domino Deo exercituum, in valle Visionis, scrutans murum, et magnificus super montem."},{"number":6,"verse":"Et Ælam sumpsit pharetram, currum hominis equitis, et parietem nudavit clypeus."},{"number":7,"verse":"Et erunt electæ valles tuæ plenæ quadrigarum, et equites ponent sedes suas in porta."},{"number":8,"verse":"Et revelabitur operimentum Judæ, et videbis in die illa armamentarium domus saltus."},{"number":9,"verse":"Et scissuras civitatis David videbitis, quia multiplicatæ sunt ; et congregastis aquas piscinæ inferioris,"},{"number":10,"verse":"et domos Jerusalem numerastis, et destruxistis domos ad muniendum murum."},{"number":11,"verse":"Et lacum fecistis inter duos muros ad aquam piscinæ veteris ; et non suspexistis ad eum qui fecerat eam, et operatorem ejus de longe non vidistis."},{"number":12,"verse":"Et vocabit Dominus Deus exercituum in die illa ad fletum, et ad planctum, ad calvitium, et ad cingulum sacci ;"},{"number":13,"verse":"et ecce gaudium et lætitia, occidere vitulos et jugulare arietes, comedere carnes, et bibere vinum : comedamus et bibamus, cras enim moriemur."},{"number":14,"verse":"Et revelata est in auribus meis vox Domini exercituum : Si dimittetur iniquitas hæc vobis donec moriamini, dicit Dominus Deus exercituum."},{"number":15,"verse":"Hæc dicit Dominus Deus exercituum : Vade, ingredere ad eum qui habitat in tabernaculo, ad Sobnam, præpositum templi, et dices ad eum :"},{"number":16,"verse":"Quid tu hic, aut quasi quis hic ? quia excidisti tibi hic sepulchrum, excidisti in excelso memoriale diligenter, in petra tabernaculum tibi."},{"number":17,"verse":"Ecce Dominus asportari te faciet, sicut asportatur gallus gallinaceus ; et quasi amictum, sic sublevabit te."},{"number":18,"verse":"Coronas coronabit te tribulatione ; quasi pilam mittet te in terram latam et spatiosam ; ibi morieris, et ibi erit currus gloriæ tuæ, ignominia domus domini tui."},{"number":19,"verse":"Et expellam te de statione tua, et de ministerio tuo deponam te."},{"number":20,"verse":"Et erit in die illa : vocabo servum meum Eliacim, filium Helciæ,"},{"number":21,"verse":"et induam illum tunica tua, et cingulo tuo confortabo eum, et potestatem tuam dabo in manu ejus ; et erit quasi pater habitantibus Jerusalem et domui Juda."},{"number":22,"verse":"Et dabo clavem domus David super humerum ejus ; et aperiet, et non erit qui claudat ; et claudet, et non erit qui aperiat."},{"number":23,"verse":"Et figam illum paxillum in loco fideli, et erit in solium gloriæ domui patris ejus."},{"number":24,"verse":"Et suspendent super eum omnem gloriam domus patris ejus ; vasorum diversa genera, omne vas parvulum, a vasis craterarum usque ad omne vas musicorum."},{"number":25,"verse":"In die illa, dicit Dominus exercituum, auferetur paxillus qui fixus fuerat in loco fideli, et frangetur, et cadet, et peribit quod pependerat in eo, quia Dominus locutus est."}]}