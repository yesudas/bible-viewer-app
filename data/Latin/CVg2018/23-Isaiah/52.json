{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":52,"verses":[{"number":1,"verse":"Consurge, consurge, induere fortitudine tua, Sion ! induere vestimentis gloriæ tuæ, Jerusalem, civitas Sancti, quia non adjiciet ultra ut pertranseat per te incircumcisus et immundus."},{"number":2,"verse":"Excutere de pulvere, consurge ; sede, Jerusalem ! solve vincula colli tui, captiva filia Sion."},{"number":3,"verse":"Quia hæc dicit Dominus : Gratis venundati estis, et sine argento redimemini."},{"number":4,"verse":"Quia hæc dicit Dominus Deus : In Ægyptum descendit populus meus in principio, ut colonus esset ibi, et Assur absque ulla causa calumniatus est eum."},{"number":5,"verse":"Et nunc quid mihi est hic, dicit Dominus, quoniam ablatus est populus meus gratis ? Dominatores ejus inique agunt, dicit Dominus, et jugiter tota die nomen meum blasphematur."},{"number":6,"verse":"Propter hoc sciet populus meus nomen meum in die illa : quia ego ipse qui loquebar, ecce adsum."},{"number":7,"verse":"Quam pulchri super montes pedes annuntiantis et prædicantis pacem ; annuntiantis bonum, prædicantis salutem, dicentis Sion : Regnabit Deus tuus !"},{"number":8,"verse":"Vox speculatorum tuorum : levaverunt vocem, simul laudabunt, quia oculo ad oculum videbunt cum converterit Dominus Sion."},{"number":9,"verse":"Gaudete, et laudate simul, deserta Jerusalem, quia consolatus est Dominus populum suum ; redemit Jerusalem."},{"number":10,"verse":"Paravit Dominus brachium sanctum suum in oculis omnium gentium ; et videbunt omnes fines terræ salutare Dei nostri."},{"number":11,"verse":"Recedite, recedite ; exite inde, pollutum nolite tangere ; exite de medio ejus ; mundamini, qui fertis vasa Domini."},{"number":12,"verse":"Quoniam non in tumultu exibitis, nec in fuga properabitis ; præcedet enim vos Dominus, et congregabit vos Deus Israël."},{"number":13,"verse":"Ecce intelliget servus meus, exaltabitur et elevabitur, et sublimis erit valde."},{"number":14,"verse":"Sicut obstupuerunt super te multi, sic inglorius erit inter viros aspectus ejus, et forma ejus inter filios hominum."},{"number":15,"verse":"Iste asperget gentes multas ; super ipsum continebunt reges os suum : quia quibus non est narratum de eo viderunt, et qui non audierunt contemplati sunt."}]}