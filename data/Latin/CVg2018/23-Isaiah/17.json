{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":17,"verses":[{"number":1,"verse":"Onus Damasci. Ecce Damascus desinet esse civitas, et erit sicut acervus lapidum in ruina."},{"number":2,"verse":"Derelictæ civitates Aroër gregibus erunt, et requiescent ibi, et non erit qui exterreat."},{"number":3,"verse":"Et cessabit adjutorium ab Ephraim, et regnum a Damasco ; et reliquiæ Syriæ sicut gloria filiorum Israël erunt, dicit Dominus exercituum."},{"number":4,"verse":"Et erit in die illa : attenuabitur gloria Jacob, et pinguedo carnis ejus marcescet."},{"number":5,"verse":"Et erit sicut congregans in messe quod restiterit, et brachium ejus spicas leget ; et erit sicut quærens spicas in valle Raphaim."},{"number":6,"verse":"Et relinquetur in eo sicut racemus et sicut excussio oleæ duarum vel trium olivarum in summitate rami, sive quatuor aut quinque in cacuminibus ejus fructus ejus, dicit Dominus Deus Israël."},{"number":7,"verse":"In die illa inclinabitur homo ad factorem suum, et oculi ejus ad Sanctum Israël respicient ;"},{"number":8,"verse":"et non inclinabitur ad altaria quæ fecerunt manus ejus ; et quæ operati sunt digiti ejus non respiciet lucos et delubra."},{"number":9,"verse":"In die illa erunt civitates fortitudinis ejus derelictæ sicut aratra, et segetes quæ derelictæ sunt a facie filiorum Israël ; et eris deserta."},{"number":10,"verse":"Quia oblitus es Dei salvatoris tui, et fortis adjutoris tui non es recordata : propterea plantabis plantationem fidelem, et germen alienum seminabis ;"},{"number":11,"verse":"in die plantationis tuæ labrusca, et mane semen tuum florebit ; ablata est messis in die hæreditatis, et dolebit graviter."},{"number":12,"verse":"Væ multitudini populorum multorum, ut multitudo maris sonantis ; et tumultus turbarum, sicut sonitus aquarum multarum."},{"number":13,"verse":"Sonabunt populi sicut sonitus aquarum inundantium, et increpabit eum, et fugiet procul ; et rapietur sicut pulvis montium a facie venti, et sicut turbo coram tempestate."},{"number":14,"verse":"In tempore vespere, et ecce turbatio ; in matutino, et non subsistet. Hæc est pars eorum qui vastaverunt nos, et sors diripientium nos."}]}