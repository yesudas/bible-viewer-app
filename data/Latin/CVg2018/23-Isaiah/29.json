{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":29,"verses":[{"number":1,"verse":"Væ Ariel, Ariel civitas, quam expugnavit David ! additus est annus ad annum : solemnitates evolutæ sunt."},{"number":2,"verse":"Et circumvallabo Ariel, et erit tristis et mœrens, et erit mihi quasi Ariel."},{"number":3,"verse":"Et circumdabo quasi sphæram in circuitu tuo, et jaciam contra te aggerem, et munimenta ponam in obsidionem tuam."},{"number":4,"verse":"Humiliaberis, de terra loqueris, et de humo audietur eloquium tuum ; et erit quasi pythonis de terra vox tua, et de humo eloquium tuum mussitabit."},{"number":5,"verse":"Et erit sicut pulvis tenuis multitudo ventilantium te, et sicut favilla pertransiens multitudo eorum qui contra te prævaluerunt ;"},{"number":6,"verse":"eritque repente confestim. A Domino exercituum visitabitur in tonitruo, et commotione terræ, et voce magna turbinis et tempestatis, et flammæ ignis devorantis."},{"number":7,"verse":"Et erit sicut somnium visionis nocturnæ multitudo omnium gentium quæ dimicaverunt contra Ariel, et omnes qui militaverunt, et obsederunt, et prævaluerunt adversus eam."},{"number":8,"verse":"Et sicut somniat esuriens, et comedit, cum autem fuerit expergefactus, vacua est anima ejus ; et sicut somniat sitiens et bibit, et postquam fuerit expergefactus, lassus adhuc sitit, et anima ejus vacua est : sic erit multitudo omnium gentium quæ dimicaverunt contra montem Sion."},{"number":9,"verse":"Obstupescite et admiramini ; fluctuate et vacillate ; inebriamini, et non a vino ; movemini, et non ab ebrietate."},{"number":10,"verse":"Quoniam miscuit vobis Dominus spiritum soporis ; claudet oculos vestros : prophetas et principes vestros, qui vident visiones, operiet."},{"number":11,"verse":"Et erit vobis visio omnium sicut verba libri signati, quem cum dederint scienti litteras, dicent : Lege istum : et respondebit : Non possum, signatus est enim."},{"number":12,"verse":"Et dabitur liber nescienti litteras, diceturque ei : Lege ; et respondebit : Nescio litteras."},{"number":13,"verse":"Et dixit Dominus : Eo quod appropinquat populus iste ore suo, et labiis suis glorificat me, cor autem ejus longe est a me, et timuerunt me mandato hominum et doctrinis,"},{"number":14,"verse":"ideo ecce ego addam ut admirationem faciam populo huic miraculo grandi et stupendo ; peribit enim sapientia a sapientibus ejus, et intellectus prudentium ejus abscondetur."},{"number":15,"verse":"Væ qui profundi estis corde, ut a Domino abscondatis consilium ; quorum sunt in tenebris opera, et dicunt : Quis videt nos ? et quis novit nos ?"},{"number":16,"verse":"Perversa est hæc vestra cogitatio ; quasi si lutum contra figulum cogitet, et dicat opus factori suo : Non fecisti me ; et figmentum dicat fictori suo : Non intelligis."},{"number":17,"verse":"Nonne adhuc in modico et in brevi convertetur Libanus in carmel, et carmel in saltum reputabitur ?"},{"number":18,"verse":"Et audient in die illa surdi verba libri, et de tenebris et caligine oculi cæcorum videbunt."},{"number":19,"verse":"Et addent mites in Domino lætitiam, et pauperes homines in Sancto Israël exsultabunt ;"},{"number":20,"verse":"quoniam defecit qui prævalebat, consummatus est illusor, et succisi sunt omnes qui vigilabant super iniquitatem,"},{"number":21,"verse":"qui peccare faciebant homines in verbo, et arguentem in porta supplantabant, et declinaverunt frustra a justo."},{"number":22,"verse":"Propter hoc, hæc dicit Dominus ad domum Jacob, qui redemit Abraham : Non modo confundetur Jacob, nec modo vultus ejus erubescet ;"},{"number":23,"verse":"sed cum viderit filios suos, opera manuum mearum in medio sui sanctificantes nomen meum, et sanctificabunt Sanctum Jacob, et Deum Israël prædicabunt ;"},{"number":24,"verse":"et scient errantes spiritu intellectum, et mussitatores discent legem."}]}