{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":15,"verses":[{"number":1,"verse":"Onus Moab. Quia nocte vastata est Ar Moab, conticuit ; quia nocte vastatus est murus Moab, conticuit."},{"number":2,"verse":"Ascendit domus, et Dibon ad excelsa, in planctum super Nabo ; et super Medaba, Moab ululavit ; in cunctis capitibus ejus calvitium, et omnis barba radetur."},{"number":3,"verse":"In triviis ejus accincti sunt sacco ; super tecta ejus et in plateis ejus omnis ululatus descendit in fletum."},{"number":4,"verse":"Clamabit Hesebon et Eleale, usque Jasa audita est vox eorum ; super hoc expediti Moab ululabunt, anima ejus ululabit sibi."},{"number":5,"verse":"Cor meum ad Moab clamabit ; vectes ejus usque ad Segor, vitulam conternantem ; per ascensum enim Luith flens ascendet, et in via Oronaim clamorem contritionis levabunt."},{"number":6,"verse":"Aquæ enim Nemrim desertæ erunt, quia aruit herba, defecit germen, viror omnis interiit."},{"number":7,"verse":"Secundum magnitudinem operis, et visitatio eorum : ad torrentem Salicum ducent eos."},{"number":8,"verse":"Quoniam circuivit clamor terminum Moab ; usque ad Gallim ululatus ejus, et usque ad puteum Elim clamor ejus."},{"number":9,"verse":"Quia aquæ Dibon repletæ sunt sanguine ; ponam enim super Dibon additamenta ; his qui fugerint de Moab leonem, et reliquiis terræ."}]}