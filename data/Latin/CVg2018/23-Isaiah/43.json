{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":43,"verses":[{"number":1,"verse":"Et nunc hæc dicit Dominus creans te, Jacob, et formans te, Israël : Noli timere, quia redemi te, et vocavi te nomine tuo : meus es tu."},{"number":2,"verse":"Cum transieris per aquas, tecum ero, et flumina non operient te ; cum ambulaveris in igne, non combureris, et flamma non ardebit in te."},{"number":3,"verse":"Quia ego Dominus Deus tuus, Sanctus Israël, salvator tuus, dedi propitiationem tuam Ægyptum, Æthopiam, et Saba, pro te."},{"number":4,"verse":"Ex quo honorabilis factus es in oculis meis, et gloriosus, ego dilexi te, et dabo homines pro te, et populos pro anima tua."},{"number":5,"verse":"Noli timere, quia ego tecum sum ; ab oriente adducam semen tuum, et ab occidente congregabo te."},{"number":6,"verse":"Dicam aquiloni : Da ; et austro : Noli prohibere : affer filios meos de longinquo, et filias meas ab extremis terræ."},{"number":7,"verse":"Et omnem qui invocat nomen meum, in gloriam meam creavi eum, formavi eum, et feci eum."},{"number":8,"verse":"Educ foras populum cæcum, et oculos habentem ; surdum, et aures ei sunt."},{"number":9,"verse":"Omnes gentes congregatæ sunt simul, et collectæ sunt tribus. Quis in vobis annuntiet istud, et quæ prima sunt audire nos faciet ? Dent testes eorum, justificentur, et audiant, et dicant : Vere."},{"number":10,"verse":"Vos testes mei, dicit Dominus, et servus meus quem elegi : ut sciatis, et credatis mihi, et intelligatis quia ego ipse sum ; ante me non est formatus Deus, et post me non erit."},{"number":11,"verse":"Ego sum, ego sum Dominus, et non est absque me salvator."},{"number":12,"verse":"Ego annuntiavi, et salvavi ; auditum feci, et non fuit in vobis alienus : vos testes mei, dicit Dominus, et ego Deus."},{"number":13,"verse":"Et ab initio ego ipse, et non est qui de manu mea eruat. Operabor, et quis avertet illud ?"},{"number":14,"verse":"Hæc dicit Dominus, redemptor vester, Sanctus Israël : Propter vos misi in Babylonem, et detraxi vectes universos, et Chaldæos in navibus suis gloriantes."},{"number":15,"verse":"Ego Dominus, Sanctus vester, creans Israël, rex vester."},{"number":16,"verse":"Hæc dicit Dominus, qui dedit in mari viam, et in aquis torrentibus semitam ;"},{"number":17,"verse":"qui eduxit quadrigam et equum, agmen et robustum : simul obdormierunt, nec resurgent ; contriti sunt quasi linum, et extincti sunt."},{"number":18,"verse":"Ne memineritis priorum, et antiqua ne intueamini."},{"number":19,"verse":"Ecce ego facio nova, et nunc orientur, utique cognoscetis ea : ponam in deserto viam, et in invio flumina."},{"number":20,"verse":"Glorificabit me bestia agri, dracones, et struthiones : quia dedi in deserto aquas, flumina in invio, ut darem potum populo meo, electo meo."},{"number":21,"verse":"Populum istum formavi mihi : laudem meam narrabit."},{"number":22,"verse":"Non me invocasti, Jacob, nec laborasti in me, Israël."},{"number":23,"verse":"Non obtulisti mihi arietem holocausti tui, et victimis tuis non glorificasti me ; non te servire feci in oblatione, nec laborem tibi præbui in thure."},{"number":24,"verse":"Non emisti mihi argento calamum, et adipe victimarum tuarum non inebriasti me : verumtamen servire me fecisti in peccatis tuis ; præbuisti mihi laborem in iniquitatibus tuis."},{"number":25,"verse":"Ego sum, ego sum ipse qui deleo iniquitates tuas propter me, et peccatorum tuorum non recordabor."},{"number":26,"verse":"Reduc me in memoriam, et judicemur simul : narra si quid habes ut justificeris."},{"number":27,"verse":"Pater tuus primus peccavit, et interpretes tui prævaricati sunt in me :"},{"number":28,"verse":"et contaminavi principes sanctos ; dedi ad internecionem Jacob, et Israël in blasphemiam."}]}