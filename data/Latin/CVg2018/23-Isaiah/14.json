{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":14,"verses":[{"number":1,"verse":"Prope est ut veniat tempus ejus, et dies ejus non elongabuntur. Miserebitur enim Dominus Jacob, et eliget adhuc de Israël, et requiescere eos faciet super humum suam ; adjungetur advena ad eos, et adhærebit domui Jacob."},{"number":2,"verse":"Et tenebunt eos populi, et adducent eos in locum suum ; et possidebit eos domus Israël super terram Domini in servos et ancillas : et erunt capientes eos qui se ceperant, et subjicient exactores suos."},{"number":3,"verse":"Et erit in die illa : cum requiem dederit tibi Deus a labore tuo, et a concussione tua, et a servitute dura qua ante servisti,"},{"number":4,"verse":"sumes parabolam istam contra regem Babylonis, et dices : Quomodo cessavit exactor ; quievit tributum ?"},{"number":5,"verse":"Contrivit Dominus baculum impiorum, virgam dominantium,"},{"number":6,"verse":"cædentem populos in indignatione plaga insanabili, subjicientem in furore gentes, persequentem crudeliter."},{"number":7,"verse":"Conquievit et siluit omnis terra, gavisa est et exsultavit ;"},{"number":8,"verse":"abietes quoque lætatæ sunt super te, et cedri Libani : ex quo dormisti, non ascendet qui succidat nos."},{"number":9,"verse":"Infernus subter conturbatus est in occursum adventus tui ; suscitavit tibi gigantes. Omnes principes terræ surrexerunt de soliis suis, omnes principes nationum."},{"number":10,"verse":"Universi respondebunt, et dicent tibi : Et tu vulneratus es sicut et nos ; nostri similis effectus es."},{"number":11,"verse":"Detracta est ad inferos superbia tua, concidit cadaver tuum ; subter te sternetur tinea, et operimentum tuum erunt vermes."},{"number":12,"verse":"Quomodo cecidisti de cælo, Lucifer, qui mane oriebaris ? corruisti in terram, qui vulnerabas gentes ?"},{"number":13,"verse":"Qui dicebas in corde tuo : In cælum conscendam, super astra Dei exaltabo solium meum ; sedebo in monte testamenti, in lateribus aquilonis ;"},{"number":14,"verse":"ascendam super altitudinem nubium, similis ero Altissimo ?"},{"number":15,"verse":"Verumtamen ad infernum detraheris, in profundum laci."},{"number":16,"verse":"Qui te viderint, ad te inclinabuntur, teque prospicient : Numquid iste est vir qui conturbavit terram, qui concussit regna,"},{"number":17,"verse":"qui posuit orbem desertum, et urbes ejus destruxit, vinctis ejus non aperuit carcerem ?"},{"number":18,"verse":"Omnes reges gentium universi dormierunt in gloria, vir in domo sua ;"},{"number":19,"verse":"tu autem projectus es de sepulchro tuo, quasi stirps inutilis pollutus, et obvolutus cum his qui interfecti sunt gladio, et descenderunt ad fundamenta laci, quasi cadaver putridum."},{"number":20,"verse":"Non habebis consortium, neque cum eis in sepultura ; tu enim terram tuam disperdidisti, tu populum tuum occidisti : non vocabitur in æternum semen pessimorum."},{"number":21,"verse":"Præparate filios ejus occisioni, in iniquitate patrum suorum : non consurgent, nec hæreditabunt terram, neque implebunt faciem orbis civitatum."},{"number":22,"verse":"Et consurgam super eos, dicit Dominus exercituum ; et perdam Babylonis nomen, et reliquias, et germen, et progeniem, dicit Dominus ;"},{"number":23,"verse":"et ponam eam in possessionem ericii, et in paludes aquarum, et scopabo eam in scopa terens, dicit Dominus exercituum."},{"number":24,"verse":"Juravit Dominus exercituum, dicens : Si non, ut putavi, ita erit ; et quomodo mente tractavi,"},{"number":25,"verse":"sic eveniet : ut conteram Assyrium in terra mea, et in montibus meis conculcem eum ; et auferetur ab eis jugum ejus, et onus illius ab humero eorum tolletur."},{"number":26,"verse":"Hoc consilium quod cogitavi super omnem terram ; et hæc est manus extenta super universas gentes."},{"number":27,"verse":"Dominus enim exercituum decrevit ; et quis poterit infirmare ? et manus ejus extenta ; et quis avertet eam ?"},{"number":28,"verse":"In anno quo mortuus est rex Achaz, factum est onus istud :"},{"number":29,"verse":"Ne lætaris, Philisthæa omnis tu, quoniam comminuta est virga percussoris tui ; de radice enim colubri egredietur regulus, et semen ejus absorbens volucrem."},{"number":30,"verse":"Et pascentur primogeniti pauperum, et pauperes fiducialiter requiescent ; et interire faciam in fame radicem tuam, et reliquias tuas interficiam."},{"number":31,"verse":"Ulula, porta ; clama civitas ; prostrata est Philisthæa omnis ; ab aquilone enim fumus veniet, et non est qui effugiet agmen ejus."},{"number":32,"verse":"Et quid respondebitur nuntiis gentis ? Quia Dominus fundavit Sion, et in ipso sperabunt pauperes populi ejus."}]}