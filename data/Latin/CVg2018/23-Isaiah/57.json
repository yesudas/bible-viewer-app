{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":57,"verses":[{"number":1,"verse":"Justus perit, et non est qui recogitet in corde suo ; et viri misericordiæ colliguntur, quia non est qui intelligat : a facie enim malitiæ collectus est justus."},{"number":2,"verse":"Veniat pax ; requiescat in cubili suo qui ambulavit in directione sua."},{"number":3,"verse":"Vos autem accedite huc, filii auguratricis, semen adulteri et fornicariæ."},{"number":4,"verse":"Super quem lusistis ? super quem dilatastis os, et ejecistis linguam ? Numquid non vos filii scelesti, semen mendax,"},{"number":5,"verse":"qui consolamini in diis subter omne lignum frondosum, immolantes parvulos in torrentibus, subter eminentes petras ?"},{"number":6,"verse":"In partibus torrentis pars tua ; hæc est sors tua : et ipsis effudisti libamen, obtulisti sacrificium. Numquid super his non indignabor ?"},{"number":7,"verse":"Super montem excelsum et sublimem posuisti cubile tuum, et illuc ascendisti ut immolares hostias."},{"number":8,"verse":"Et post ostium, et retro postem, posuisti memoriale tuum. Quia juxta me discooperuisti, et suscepisti adulterum, dilatasti cubile tuum, et pepigisti cum eis fœdus ; dilexisti stratum eorum manu aperta."},{"number":9,"verse":"Et ornasti te regi unguento, et multiplicasti pigmenta tua. Misisti legatos tuos procul, et humiliata es usque ad inferos."},{"number":10,"verse":"In multitudine viæ tuæ laborasti ; non dixisti : Quiescam. Vitam manus tuæ invenisti ; propterea non rogasti."},{"number":11,"verse":"Pro quo sollicita timuisti, quia mentita es, et mei non es recordata, neque cogitasti in corde tuo ? Quia ego tacens et quasi non videns, et mei oblita es."},{"number":12,"verse":"Ego annuntiabo justitiam tuam, et opera tua non proderunt tibi."},{"number":13,"verse":"Cum clamaveris, liberent te congregati tui, et omnes eos auferet ventus, tollet aura. Qui autem fiduciam habet mei, hæreditabit terram, et possidebit montem sanctum meum."},{"number":14,"verse":"Et dicam : Viam facite, præbete iter ; declinate de semita, auferte offendicula de via populi mei."},{"number":15,"verse":"Quia hæc dicit Excelsus, et Sublimis, habitans æternitatem, et sanctum nomen ejus : in excelso et in sancto habitans, et cum contrito et humili spiritu : ut vivificet spiritum humilium, et vivificet cor contritorum."},{"number":16,"verse":"Non enim in sempiternum litigabo, neque usque ad finem irascar, quia spiritus a facie mea egredietur, et flatus ego faciam."},{"number":17,"verse":"Propter iniquitatem avaritiæ ejus iratus sum, et percussi eum. Abscondi a te faciem meam, et indignatus sum ; et abiit vagus in via cordis sui."},{"number":18,"verse":"Vias ejus vidi, et sanavi eum ; et reduxi eum, et reddidi consolationes ipsi, et lugentibus ejus."},{"number":19,"verse":"Creavi fructum labiorum pacem ; pacem ei qui longe est et qui prope, dixit Dominus, et sanavi eum."},{"number":20,"verse":"Impii autem quasi mare fervens, quod quiescere non potest, et redundant fluctus ejus in conculcationem et lutum."},{"number":21,"verse":"Non est pax impiis, dicit Dominus Deus."}]}