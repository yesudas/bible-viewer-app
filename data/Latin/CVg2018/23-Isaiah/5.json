{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":5,"verses":[{"number":1,"verse":"Cantabo dilecto meo canticum patruelis mei vineæ suæ. Vinea facta est dilecto meo in cornu filio olei."},{"number":2,"verse":"Et sepivit eam, et lapides elegit ex illa, et plantavit eam electam ; et ædificavit turrim in medio ejus, et torcular exstruxit in ea ; et exspectavit ut faceret uvas, et fecit labruscas."},{"number":3,"verse":"Nunc ergo, habitatores Jerusalem et viri Juda, judicate inter me et vineam meam."},{"number":4,"verse":"Quid est quod debui ultra facere vineæ meæ, et non feci ei ? an quod exspectavi ut faceret uvas, et fecit labruscas ?"},{"number":5,"verse":"Et nunc ostendam vobis quid ego faciam vineæ meæ : auferam sepem ejus, et erit in direptionem ; diruam maceriam ejus, et erit in conculcationem."},{"number":6,"verse":"Et ponam eam desertam ; non putabitur et non fodietur : et ascendent vepres et spinæ, et nubibus mandabo ne pluant super eam imbrem."},{"number":7,"verse":"Vinea enim Domini exercituum domus Israël est ; et vir Juda germen ejus delectabile : et exspectavi ut faceret judicium, et ecce iniquitas ; et justitiam, et ecce clamor."},{"number":8,"verse":"Væ qui conjungitis domum ad domum, et agrum agro copulatis usque ad terminum loci ! Numquid habitabitis vos soli in medio terræ ?"},{"number":9,"verse":"In auribus meis sunt hæc, dicit Dominus exercituum ; nisi domus multæ desertæ fuerint, grandes et pulchræ, absque habitatore."},{"number":10,"verse":"Decem enim jugera vinearum facient lagunculam unam, et triginta modii sementis facient modios tres."},{"number":11,"verse":"Væ qui consurgitis mane ad ebrietatem sectandam, et potandum usque ad vesperam, ut vino æstuetis !"},{"number":12,"verse":"Cithara, et lyra, et tympanum, et tibia, et vinum in conviviis vestris ; et opus Domini non respicitis, nec opera manuum ejus consideratis."},{"number":13,"verse":"Propterea captivus ductus est populus meus, quia non habuit scientiam, et nobiles ejus interierunt fame, et multitudo ejus siti exaruit."},{"number":14,"verse":"Propterea dilatavit infernus animam suam, et aperuit os suum absque ullo termino ; et descendent fortes ejus, et populus ejus, et sublimes gloriosique ejus, ad eum."},{"number":15,"verse":"Et incurvabitur homo, et humiliabitur vir, et oculi sublimium deprimentur."},{"number":16,"verse":"Et exaltabitur Dominus exercituum in judicio ; et Deus sanctus sanctificabitur in justitia."},{"number":17,"verse":"Et pascentur agni juxta ordinem suum, et deserta in ubertatem versa advenæ comedent."},{"number":18,"verse":"Væ qui trahitis iniquitatem in funiculis vanitatis, et quasi vinculum plaustri peccatum !"},{"number":19,"verse":"qui dicitis : Festinet, et cito veniat opus ejus, ut videamus ; et appropiet, et veniat consilium sancti Israël, et sciemus illud !"},{"number":20,"verse":"Væ qui dicitis malum bonum, et bonum malum ; ponentes tenebras lucem, et lucem tenebras ; ponentes amarum in dulce, et dulce in amarum !"},{"number":21,"verse":"Væ qui sapientes estis in oculis vestris, et coram vobismetipsis prudentes."},{"number":22,"verse":"Væ qui potentes estis ad bibendum vinum, et viri fortes ad miscendam ebrietatem !"},{"number":23,"verse":"qui justificatis impium pro muneribus, et justitiam justi aufertis ab eo !"},{"number":24,"verse":"Propter hoc, sicut devorat stipulam lingua ignis, et calor flammæ exurit, sic radix eorum quasi favilla erit, et germen eorum ut pulvis ascendet ; abjecerunt enim legem Domini exercituum, et eloquium sancti Israël blasphemaverunt."},{"number":25,"verse":"Ideo iratus est furor Domini in populum suum, et extendit manum suam super eum, et percussit eum : et conturbati sunt montes, et facta sunt morticina eorum quasi stercus in medio platearum. In his omnibus non est adversus furor ejus, sed adhuc manus ejus extenta."},{"number":26,"verse":"Et elevabit signum in nationibus procul, et sibilabit ad eum de finibus terræ : et ecce festinus velociter veniet."},{"number":27,"verse":"Non est deficiens neque laborans in eo ; non dormitabit, neque dormiet ; neque solvetur cingulum renum ejus, nec rumpetur corrigia calceamenti ejus."},{"number":28,"verse":"Sagittæ ejus acutæ, et omnes arcus ejus extenti. Ungulæ equorum ejus ut silex, et rotæ ejus quasi impetus tempestatis."},{"number":29,"verse":"Rugitus ejus ut leonis ; rugiet ut catuli leonum : et frendet, et tenebit prædam, et amplexabitur, et non erit qui eruat."},{"number":30,"verse":"Et sonabit super eum in die illa sicut sonitus maris : aspiciemus in terram, et ecce tenebræ tribulationis, et lux obtenebrata est in caligine ejus."}]}