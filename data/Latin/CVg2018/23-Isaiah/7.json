{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":7,"verses":[{"number":1,"verse":"Et factum est in diebus Achaz, filii Joathan, filii Oziæ, regis Juda, ascendit Rasin, rex Syriæ, et Phacee, filius Romeliæ, rex Israël, in Jerusalem, ad præliandum contra eam : et non potuerunt"},{"number":2,"verse":"debellare eam. Et nuntiaverunt domui David, dicentes : Requievit Syria super Ephraim. Et commotum est cor ejus, et cor populi ejus, sicut moventur ligna silvarum a facie venti."},{"number":3,"verse":"Et dixit Dominus ad Isaiam : Egredere in occursum Achaz, tu et qui derelictus est Jasub, filius tuus, ad extremum aquæductus piscinæ superioris in via agri Fullonis ;"},{"number":4,"verse":"et dices ad eum : Vide ut sileas ; noli timere, et cor tuum ne formidet a duabus caudis titionum fumigantium istorum, in ira furoris Rasin, regis Syriæ, et filii Romeliæ ;"},{"number":5,"verse":"eo quod consilium inierit contra te Syria in malum, Ephraim, et filius Romeliæ, dicentes :"},{"number":6,"verse":"Ascendamus ad Judam, et suscitemus eum, et avellamus eum ad nos, et ponamus regem in medio ejus filium Tabeel."},{"number":7,"verse":"Hæc dicit Dominus Deus : Non stabit, et non erit istud ;"},{"number":8,"verse":"sed caput Syriæ Damascus, et caput Damasci Rasin ; et adhuc sexaginta et quinque anni, et desinet Ephraim esse populus ;"},{"number":9,"verse":"et caput Ephraim Samaria, et caput Samariæ filius Romeliæ. Si non credideritis, non permanebitis."},{"number":10,"verse":"Et adjecit Dominus loqui ad Achaz, dicens :"},{"number":11,"verse":"Pete tibi signum a Domino Deo tuo, in profundum inferni, sive in excelsum supra."},{"number":12,"verse":"Et dixit Achaz : Non petam, et non tentabo Dominum."},{"number":13,"verse":"Et dixit : Audite ergo, domus David. Numquid parum vobis est molestos esse hominibus, quia molesti estis et Deo meo ?"},{"number":14,"verse":"Propter hoc dabit Dominus ipse vobis signum : ecce virgo concipiet, et pariet filium, et vocabitur nomen ejus Emmanuel."},{"number":15,"verse":"Butyrum et mel comedet, ut sciat reprobare malum, et eligere bonum."},{"number":16,"verse":"Quia antequam sciat puer reprobare malum et eligere bonum, derelinquetur terra quam tu detestaris a facie duorum regum suorum."},{"number":17,"verse":"Adducet Dominus super te, et super populum tuum, et super domum patris tui, dies qui non venerunt a diebus separationis Ephraim a Juda, cum rege Assyriorum."},{"number":18,"verse":"Et erit in die illa : sibilabit Dominus muscæ quæ est in extremo fluminum Ægypti, et api quæ est in terra Assur ;"},{"number":19,"verse":"et venient, et requiescent omnes in torrentibus vallium, et in cavernis petrarum, et in omnibus frutetis, et in universis foraminibus."},{"number":20,"verse":"In die illa radet Dominus in novacula conducta in his qui trans flumen sunt, in rege Assyriorum, caput et pilos pedum, et barbam universam."},{"number":21,"verse":"Et erit in die illa : nutriet homo vaccam boum, et duas oves,"},{"number":22,"verse":"et præ ubertate lactis comedet butyrum ; butyrum enim et mel manducabit omnis qui relictus fuerit in medio terræ."},{"number":23,"verse":"Et erit in die illa : omnis locus ubi fuerint mille vites, mille argenteis, in spinas et in vepres erunt."},{"number":24,"verse":"Cum sagittis et arcu ingredientur illuc : vepres enim et spinæ erunt in universa terra."},{"number":25,"verse":"Et omnes montes qui in sarculo sarrientur, non veniet illuc terror spinarum et veprium : et erit in pascua bovis, et in conculcationem pecoris."}]}