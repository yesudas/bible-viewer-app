{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":65,"verses":[{"number":1,"verse":"Quæsierunt me qui ante non interrogabant ; invenerunt qui non quæsierunt me. Dixi : Ecce ego, ecce ego, ad gentem quæ non invocabat nomen meum."},{"number":2,"verse":"Expandi manus meas tota die ad populum incredulum, qui graditur in via non bona post cogitationes suas."},{"number":3,"verse":"Populus qui ad iracundiam provocat me ante faciem meam semper ; qui immolant in hortis, et sacrificant super lateres ;"},{"number":4,"verse":"qui habitant in sepulchris, et in delubris idolorum dormiunt ; qui comedunt carnem suillam, et jus profanum in vasis eorum ;"},{"number":5,"verse":"qui dicunt : Recede a me, non appropinques mihi, quia immundus es. Isti fumus erunt in furore meo, ignis ardens tota die."},{"number":6,"verse":"Ecce scriptum est coram me : Non tacebo, sed reddam, et retribuam in sinum eorum."},{"number":7,"verse":"Iniquitates vestras, et iniquitates patrum vestrorum simul, dicit Dominus ; qui sacrificaverunt super montes, et super colles exprobraverunt mihi ; et remetiar opus eorum primum in sinu eorum."},{"number":8,"verse":"Hæc dicit Dominus : Quomodo si inveniatur granum in botro, et dicatur : Ne dissipes illud, quoniam benedictio est : sic faciam propter servos meos, ut non disperdam totum."},{"number":9,"verse":"Et educam de Jacob semen, et de Juda possidentem montes meos ; et hæreditabunt eam electi mei, et servi mei habitabunt ibi."},{"number":10,"verse":"Et erunt campestria in caulas gregum, et vallis Achor in cubile armentorum, populo meo qui requisierunt me."},{"number":11,"verse":"Et vos qui dereliquistis Dominum, qui obliti estis montem sanctum meum, qui ponitis fortunæ mensam, et libatis super eam :"},{"number":12,"verse":"numerabo vos in gladio, et omnes in cæde corruetis : pro eo quod vocavi, et non respondistis ; locutus sum, et non audistis ; et faciebatis malum in oculis meis, et quæ nolui elegistis."},{"number":13,"verse":"Propter hoc hæc dicit Dominus Deus : Ecce servi mei comedent, et vos esurietis ; ecce servi mei bibent, et vos sitietis ;"},{"number":14,"verse":"ecce servi mei lætabuntur, et vos confundemini ; ecce servi mei laudabunt præ exsultatione cordis, et vos clamabitis præ dolore cordis, et præ contritione spiritus ululabitis,"},{"number":15,"verse":"et dimittetis nomen vestrum in juramentum electis meis ; et interficiet te Dominus Deus, et servos suos vocabit nomine alio :"},{"number":16,"verse":"in quo qui benedictus est super terram benedicetur in Deo, amen, et qui jurat in terra jurabit in Deo, amen : quia oblivioni traditæ sunt angustiæ priores, et quia absconditæ sunt ab oculis meis."},{"number":17,"verse":"Ecce enim ego creo cælos novos, et terram novam ; et non erunt in memoria priora, et non ascendent super cor."},{"number":18,"verse":"Sed gaudebitis et exsultabitis usque in sempiternum in his quæ ego creo : quia ecce ego creo Jerusalem exsultationem, et populum ejus gaudium."},{"number":19,"verse":"Et exsultabo in Jerusalem, et gaudebo in populo meo, et non audietur in eo ultra vox fletus et vox clamoris."},{"number":20,"verse":"Non erit ibi amplius infans dierum, et senex qui non impleat dies suos, quoniam puer centum annorum morietur, et peccator centum annorum maledictus erit."},{"number":21,"verse":"Et ædificabunt domos, et habitabunt ; et plantabunt vineas, et comedent fructus earum."},{"number":22,"verse":"Non ædificabunt, et alius habitabit ; non plantabunt, et alius comedet : secundum enim dies ligni erunt dies populi mei, et opera manuum eorum inveterabunt."},{"number":23,"verse":"Electi mei non laborabunt frustra, neque generabunt in conturbatione, quia semen benedictorum Domini est, et nepotes eorum cum eis."},{"number":24,"verse":"Eritque antequam clament, ego exaudiam ; adhuc illis loquentibus, ego audiam."},{"number":25,"verse":"Lupus et agnus pascentur simul, leo et bos comedent paleas, et serpenti pulvis panis ejus. Non nocebunt, neque occident in omni monte sancto meo, dicit Dominus."}]}