{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":21,"verses":[{"number":1,"verse":"Onus deserti maris. Sicut turbines ab africo veniunt, de deserto venit, de terra horribili."},{"number":2,"verse":"Visio dura nuntiata est mihi : qui incredulus est infideliter agit ; et qui depopulator est vastat. Ascende, Ælam ; obside, Mede ; omnem gemitum ejus cessare feci."},{"number":3,"verse":"Propterea repleti sunt lumbi mei dolore ; angustia possedit me sicut angustia parturientis ; corrui cum audirem, conturbatus sum cum viderem."},{"number":4,"verse":"Emarcuit cor meum ; tenebræ stupefecerunt me : Babylon dilecta mea posita est mihi in miraculum."},{"number":5,"verse":"Pone mensam, contemplare in specula comedentes et bibentes : surgite, principes, arripite clypeum."},{"number":6,"verse":"Hæc enim dixit mihi Dominus : Vade, et pone speculatorem, et quodcumque viderit annuntiet."},{"number":7,"verse":"Et vidit currum duorum equitum, ascensorem asini, et ascensorem cameli ; et contemplatus est diligenter multo intuitu."},{"number":8,"verse":"Et clamavit leo : Super speculam Domini ego sum, stans jugiter per diem ; et super custodiam meam ego sum, stans totis noctibus."},{"number":9,"verse":"Ecce iste venit ascensor vir bigæ equitum ; et respondit, et dixit : Cecidit, cecidit Babylon, et omnia sculptilia deorum ejus contrita sunt in terram."},{"number":10,"verse":"Tritura mea et filii areæ meæ, quæ audivi a Domino exercituum, Deo Israël, annuntiavi vobis."},{"number":11,"verse":"Onus Duma. Ad me clamat ex Seir : Custos, quid de nocte ? custos, quid de nocte ?"},{"number":12,"verse":"Dixit custos : Venit mane et nox ; si quæritis, quærite ; convertimini, venite."},{"number":13,"verse":"Onus in Arabia. In saltu ad vesperam dormietis, in semitis Dedanim."},{"number":14,"verse":"Occurrentes sitienti ferte aquam, qui habitatis terram austri ; cum panibus occurrite fugienti."},{"number":15,"verse":"A facie enim gladiorum fugerunt, a facie gladii imminentis, a facie arcus extenti, a facie gravis prælii."},{"number":16,"verse":"Quoniam hæc dicit Dominus ad me : Adhuc in uno anno, quasi in anno mercenarii, et auferetur omnis gloria Cedar."},{"number":17,"verse":"Et reliquiæ numeri sagittariorum fortium de filiis Cedar imminuentur ; Dominus enim Deus Israël locutus est."}]}