{"bibleAbbr":"CVg2018","bookName":"Isaiah","bookEnglishName":"Isaiah","chapterNumber":23,"verses":[{"number":1,"verse":"Onus Tyri. Ululate, naves maris, quia vastata est domus unde venire consueverant : de terra Cethim revelatum est eis."},{"number":2,"verse":"Tacete, qui habitatis in insula ; negotiatores Sidonis, transfretantes mare, repleverunt te."},{"number":3,"verse":"In aquis multis semen Nili ; messis fluminis fruges ejus : et facta est negotiatio gentium."},{"number":4,"verse":"Erubesce, Sidon ; ait enim mare, fortitudo maris, dicens : Non parturivi, et non peperi, et non enutrivi juvenes, nec ad incrementum perduxi virgines."},{"number":5,"verse":"Cum auditum fuerit in Ægypto, dolebunt cum audierint de Tiro."},{"number":6,"verse":"Transite maria, ululate, qui habitatis in insula !"},{"number":7,"verse":"Numquid non vestra hæc est, quæ gloriabatur a diebus pristinis in antiquitate sua ? Ducent eam pedes sui longe ad peregrinandum."},{"number":8,"verse":"Quis cogitavit hoc super Tyrum quondam coronatam, cujus negotiatores principes, institores ejus inclyti terræ ?"},{"number":9,"verse":"Dominus exercituum cogitavit hoc, ut detraheret superbiam omnis gloriæ, et ad ignominiam deduceret universos inclytos terræ."},{"number":10,"verse":"Transi terram tuam quasi flumen, filia maris ! non est cingulum ultra tibi."},{"number":11,"verse":"Manum suam extendit super mare ; conturbavit regna. Dominus mandavit adversus Chanaan, ut contereret fortes ejus ;"},{"number":12,"verse":"et dixit : Non adjicies ultra ut glorieris, calumniam sustinens virgo filia Sidonis : in Cethim consurgens transfreta : ibi quoque non erit requies tibi."},{"number":13,"verse":"Ecce terra Chaldæorum, talis populus non fuit : Assur fundavit eam ; in captivitatem traduxerunt robustos ejus, suffoderunt domos ejus, posuerunt eam in ruinam."},{"number":14,"verse":"Ululate, naves maris, quia devastata est fortitudo vestra."},{"number":15,"verse":"Et erit in die illa : in oblivione eris, o Tyre ! septuaginta annis, sicut dies regis unius ; post septuaginta autem annos erit Tyro quasi canticum meretricis :"},{"number":16,"verse":"Sume citharam, circui civitatem, meretrix oblivioni tradita : bene cane, frequenta canticum, ut memoria tui sit."},{"number":17,"verse":"Et erit post septuaginta annos : visitabit Dominus Tyrum, et reducet eam ad mercedes suas, et rursum fornicabitur cum universis regnis terræ super faciem terræ ;"},{"number":18,"verse":"et erunt negotiationes ejus et mercedes ejus sanctificatæ Domino : non condentur neque reponentur, quia his qui habitaverint coram Domino erit negotiatio ejus, ut manducent in saturitatem, et vestiantur usque ad vetustatem."}]}