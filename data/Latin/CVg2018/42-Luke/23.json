{"bibleAbbr":"CVg2018","bookName":"Luke","bookEnglishName":"Luke","chapterNumber":23,"verses":[{"number":1,"verse":"Et surgens omnis multitudo eorum, duxerunt illum ad Pilatum."},{"number":2,"verse":"Cœperunt autem illum accusare, dicentes : Hunc invenimus subvertentem gentem nostram, et prohibentem tributa dare Cæsari, et dicentem se Christum regem esse."},{"number":3,"verse":"Pilatus autem interrogavit eum, dicens : Tu es rex Judæorum ? At ille respondens ait : Tu dicis."},{"number":4,"verse":"Ait autem Pilatus ad principes sacerdotum et turbas : Nihil invenio causæ in hoc homine."},{"number":5,"verse":"At illi invalescebant, dicentes : Commovet populum docens per universam Judæam, incipiens a Galilæa usque huc."},{"number":6,"verse":"Pilatus autem audiens Galilæam, interrogavit si homo Galilæus esset."},{"number":7,"verse":"Et ut cognovit quod de Herodis potestate esset, remisit eum ad Herodem, qui et ipse Jerosolymis erat illis diebus."},{"number":8,"verse":"Herodes autem viso Jesu, gavisus est valde. Erat enim cupiens ex multo tempore videre eum, eo quod audierat multa de eo, et sperabat signum aliquod videre ab eo fieri."},{"number":9,"verse":"Interrogabat autem eum multis sermonibus. At ipse nihil illi respondebat."},{"number":10,"verse":"Stabant autem principes sacerdotum et scribæ constanter accusantes eum."},{"number":11,"verse":"Sprevit autem illum Herodes cum exercitu suo : et illusit indutum veste alba, et remisit ad Pilatum."},{"number":12,"verse":"Et facti sunt amici Herodes et Pilatus in ipsa die : nam antea inimici erant ad invicem."},{"number":13,"verse":"Pilatus autem, convocatis principibus sacerdotum, et magistratibus, et plebe,"},{"number":14,"verse":"dixit ad illos : Obtulistis mihi hunc hominem, quasi avertentem populum, et ecce ego coram vobis interrogans, nullam causam inveni in homine isto ex his in quibus eum accusatis."},{"number":15,"verse":"Sed neque Herodes : nam remisi vos ad illum, et ecce nihil dignum morte actum est ei."},{"number":16,"verse":"Emendatum ergo illum dimittam."},{"number":17,"verse":"Necesse autem habebat dimittere eis per diem festum unum."},{"number":18,"verse":"Exclamavit autem simul universa turba, dicens : Tolle hunc, et dimitte nobis Barabbam :"},{"number":19,"verse":"qui erat propter seditionem quamdam factam in civitate et homicidium missus in carcerem."},{"number":20,"verse":"Iterum autem Pilatus locutus est ad eos, volens dimittere Jesum."},{"number":21,"verse":"At illi succlamabant, dicentes : Crucifige, crucifige eum."},{"number":22,"verse":"Ille autem tertio dixit ad illos : Quid enim mali fecit iste ? nullam causam mortis invenio in eo : corripiam ergo illum et dimittam."},{"number":23,"verse":"At illi instabant vocibus magnis postulantes ut crucifigeretur : et invalescebant voces eorum."},{"number":24,"verse":"Et Pilatus adjudicavit fieri petitionem eorum."},{"number":25,"verse":"Dimisit autem illis eum qui propter homicidium et seditionem missus fuerat in carcerem, quem petebant : Jesum vero tradidit voluntati eorum."},{"number":26,"verse":"Et cum ducerent eum, apprehenderunt Simonem quemdam Cyrenensem venientem de villa : et imposuerunt illi crucem portare post Jesum."},{"number":27,"verse":"Sequebatur autem illum multa turba populi et mulierum, quæ plangebant et lamentabantur eum."},{"number":28,"verse":"Conversus autem ad illas Jesus, dixit : Filiæ Jerusalem, nolite flere super me, sed super vos ipsas flete et super filios vestros."},{"number":29,"verse":"Quoniam ecce venient dies in quibus dicent : Beatæ steriles, et ventres qui non genuerunt, et ubera quæ non lactaverunt."},{"number":30,"verse":"Tunc incipient dicere montibus : Cadite super nos ; et collibus : Operite nos."},{"number":31,"verse":"Quia si in viridi ligno hæc faciunt, in arido quid fiet ?"},{"number":32,"verse":"Ducebantur autem et alii duo nequam cum eo, ut interficerentur."},{"number":33,"verse":"Et postquam venerunt in locum qui vocatur Calvariæ, ibi crucifixerunt eum : et latrones, unum a dextris, et alterum a sinistris."},{"number":34,"verse":"Jesus autem dicebat : Pater, dimitte illis : non enim sciunt quid faciunt. Dividentes vero vestimenta ejus, miserunt sortes."},{"number":35,"verse":"Et stabat populus spectans, et deridebant eum principes cum eis, dicentes : Alios salvos fecit, se salvum faciat, si hic est Christus Dei electus."},{"number":36,"verse":"Illudebant autem ei et milites accedentes, et acetum offerentes ei,"},{"number":37,"verse":"et dicentes : Si tu es rex Judæorum, salvum te fac."},{"number":38,"verse":"Erat autem et superscriptio scripta super eum litteris græcis, et latinis, et hebraicis : Hic est rex Judæorum."},{"number":39,"verse":"Unus autem de his, qui pendebant, latronibus, blasphemabat eum, dicens : Si tu es Christus, salvum fac temetipsum et nos."},{"number":40,"verse":"Respondens autem alter increpabat eum, dicens : Neque tu times Deum, quod in eadem damnatione es."},{"number":41,"verse":"Et nos quidem juste, nam digna factis recipimus : hic vero nihil mali gessit."},{"number":42,"verse":"Et dicebat ad Jesum : Domine, memento mei cum veneris in regnum tuum."},{"number":43,"verse":"Et dixit illi Jesus : Amen dico tibi : hodie mecum eris in paradiso."},{"number":44,"verse":"Erat autem fere hora sexta, et tenebræ factæ sunt in universam terram usque ad horam nonam."},{"number":45,"verse":"Et obscuratus est sol, et velum templi scissum est medium."},{"number":46,"verse":"Et clamans voce magna Jesus ait : Pater, in manus tuas commendo spiritum meum. Et hæc dicens, expiravit."},{"number":47,"verse":"Videns autem centurio quod factum fuerat, glorificavit Deum, dicens : Vere hic homo justus erat."},{"number":48,"verse":"Et omnis turba eorum, qui simul aderant ad spectaculum istud, et videbant quæ fiebant, percutientes pectora sua revertebantur."},{"number":49,"verse":"Stabant autem omnes noti ejus a longe, et mulieres, quæ secutæ eum erant a Galilæa, hæc videntes."},{"number":50,"verse":"Et ecce vir nomine Joseph, qui erat decurio, vir bonus et justus :"},{"number":51,"verse":"hic non consenserat consilio, et actibus eorum : ab Arimathæa civitate Judææ, qui exspectabat et ipse regnum Dei :"},{"number":52,"verse":"hic accessit ad Pilatum et petiit corpus Jesu :"},{"number":53,"verse":"et depositum involvit sindone, et posuit eum in monumento exciso, in quo nondum quisquam positus fuerat."},{"number":54,"verse":"Et dies erat parasceves, et sabbatum illucescebat."},{"number":55,"verse":"Subsecutæ autem mulieres, quæ cum eo venerant de Galilæa, viderunt monumentum, et quemadmodum positum erat corpus ejus."},{"number":56,"verse":"Et revertentes paraverunt aromata, et unguenta : et sabbato quidem siluerunt secundum mandatum."}]}