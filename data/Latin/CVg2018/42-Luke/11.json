{"bibleAbbr":"CVg2018","bookName":"Luke","bookEnglishName":"Luke","chapterNumber":11,"verses":[{"number":1,"verse":"Et factum est : cum esset in quodam loco orans, ut cessavit, dixit unus ex discipulis ejus ad eum : Domine, doce nos orare, sicut docuit et Joannes discipulos suos."},{"number":2,"verse":"Et ait illis : Cum oratis, dicite : Pater, sanctificetur nomen tuum. Adveniat regnum tuum."},{"number":3,"verse":"Panem nostrum quotidianum da nobis hodie."},{"number":4,"verse":"Et dimitte nobis peccata nostra, siquidem et ipsi dimittimus omni debenti nobis. Et ne nos inducas in tentationem."},{"number":5,"verse":"Et ait ad illos : Quis vestrum habebit amicum, et ibit ad illum media nocte, et dicet illi : Amice, commoda mihi tres panes,"},{"number":6,"verse":"quoniam amicus meus venit de via ad me, et non habeo quod ponam ante illum,"},{"number":7,"verse":"et ille de intus respondens dicat : Noli mihi molestus esse, jam ostium clausum est, et pueri mei mecum sunt in cubili : non possum surgere, et dare tibi."},{"number":8,"verse":"Et si ille perseveraverit pulsans : dico vobis, etsi non dabit illi surgens eo quod amicus ejus sit, propter improbitatem tamen ejus surget, et dabit illi quotquot habet necessarios."},{"number":9,"verse":"Et ego dico vobis : Petite, et dabitur vobis ; quærite, et invenietis ; pulsate, et aperietur vobis."},{"number":10,"verse":"Omnis enim qui petit, accipit : et qui quærit, invenit : et pulsanti aperietur."},{"number":11,"verse":"Quis autem ex vobis patrem petit panem, numquid lapidem dabit illi ? aut piscem, numquid pro pisce serpentem dabit illi ?"},{"number":12,"verse":"aut si petierit ovum, numquid porriget illi scorpionem ?"},{"number":13,"verse":"Si ergo vos, cum sitis mali, nostis bona data dare filiis vestris : quanto magis Pater vester de cælo dabit spiritum bonum petentibus se ?"},{"number":14,"verse":"Et erat ejiciens dæmonium, et illud erat mutum. Et cum ejecisset dæmonium, locutus est mutus, et admiratæ sunt turbæ."},{"number":15,"verse":"Quidam autem ex eis dixerunt : In Beelzebub principe dæmoniorum ejicit dæmonia."},{"number":16,"verse":"Et alii tentantes, signum de cælo quærebant ab eo."},{"number":17,"verse":"Ipse autem ut vidit cogitationes eorum, dixit eis : Omne regnum in seipsum divisum desolabitur, et domus supra domum cadet."},{"number":18,"verse":"Si autem et Satanas in seipsum divisus est, quomodo stabit regnum ejus ? quia dicitis in Beelzebub me ejicere dæmonia."},{"number":19,"verse":"Si autem ego in Beelzebub ejicio dæmonia : filii vestri in quo ejiciunt ? ideo ipsi judices vestri erunt."},{"number":20,"verse":"Porro si in digito Dei ejicio dæmonia : profecto pervenit in vos regnum Dei."},{"number":21,"verse":"Cum fortis armatus custodit atrium suum, in pace sunt ea quæ possidet."},{"number":22,"verse":"Si autem fortior eo superveniens vicerit eum, universa arma ejus auferet, in quibus confidebat, et spolia ejus distribuet."},{"number":23,"verse":"Qui non est mecum, contra me est : et qui non colligit mecum, dispergit."},{"number":24,"verse":"Cum immundus spiritus exierit de homine, ambulat per loca inaquosa, quærens requiem : et non inveniens dicit : Revertar in domum meam unde exivi."},{"number":25,"verse":"Et cum venerit, invenit eam scopis mundatam, et ornatam."},{"number":26,"verse":"Tunc vadit, et assumit septem alios spiritus secum, nequiores se, et ingressi habitant ibi. Et fiunt novissima hominis illius pejora prioribus."},{"number":27,"verse":"Factum est autem, cum hæc diceret : extollens vocem quædam mulier de turba dixit illi : Beatus venter qui te portavit, et ubera quæ suxisti."},{"number":28,"verse":"At ille dixit : Quinimmo beati, qui audiunt verbum Dei et custodiunt illud."},{"number":29,"verse":"Turbis autem concurrentibus cœpit dicere : Generatio hæc, generatio nequam est : signum quærit, et signum non dabitur ei, nisi signum Jonæ prophetæ."},{"number":30,"verse":"Nam sicut fuit Jonas signum Ninivitis, ita erit et Filius hominis generationi isti."},{"number":31,"verse":"Regina austri surget in judicio cum viris generationis hujus, et condemnabit illos : quia venit a finibus terræ audire sapientiam Salomonis : et ecce plus quam Salomon hic."},{"number":32,"verse":"Viri Ninivitæ surgent in judicio cum generatione hac, et condemnabunt illam : quia pœnitentiam egerunt ad prædicationem Jonæ, et ecce plus quam Jonas hic."},{"number":33,"verse":"Nemo lucernam accendit, et in abscondito ponit, neque sub modio : sed supra candelabrum, ut qui ingrediuntur, lumen videant."},{"number":34,"verse":"Lucerna corporis tui est oculus tuus. Si oculus tuus fuerit simplex, totum corpus tuum lucidum erit : si autem nequam fuerit, etiam corpus tuum tenebrosum erit."},{"number":35,"verse":"Vide ergo ne lumen quod in te est, tenebræ sint."},{"number":36,"verse":"Si ergo corpus tuum totum lucidum fuerit, non habens aliquam partem tenebrarum, erit lucidum totum, et sicut lucerna fulgoris illuminabit te."},{"number":37,"verse":"Et cum loqueretur, rogavit illum quidam pharisæus ut pranderet apud se. Et ingressus recubuit."},{"number":38,"verse":"Pharisæus autem cœpit intra se reputans dicere, quare non baptizatus esset ante prandium."},{"number":39,"verse":"Et ait Dominus ad illum : Nunc vos pharisæi, quod deforis est calicis et catini, mundatis : quod autem intus est vestrum, plenum est rapina et iniquitate."},{"number":40,"verse":"Stulti ! nonne qui fecit quod deforis est, etiam id quod deintus est fecit ?"},{"number":41,"verse":"Verumtamen quod superest, date eleemosynam : et ecce omnia munda sunt vobis."},{"number":42,"verse":"Sed væ vobis, pharisæis, quia decimatis mentham, et rutam, et omne olus, et præteritis judicium et caritatem Dei : hæc autem oportuit facere, et illa non omittere."},{"number":43,"verse":"Væ vobis, pharisæis, quia diligitis primas cathedras in synagogis, et salutationes in foro."},{"number":44,"verse":"Væ vobis, quia estis ut monumenta, quæ non apparent, et homines ambulantes supra, nesciunt."},{"number":45,"verse":"Respondens autem quidam ex legisperitis, ait illi : Magister, hæc dicens etiam contumeliam nobis facis."},{"number":46,"verse":"At ille ait : Et vobis legisperitis væ : quia oneratis homines oneribus, quæ portare non possunt, et ipsi uno digito vestro non tangitis sarcinas."},{"number":47,"verse":"Væ vobis, qui ædificatis monumenta prophetarum : patres autem vestri occiderunt illos."},{"number":48,"verse":"Profecto testificamini quod consentitis operibus patrum vestrorum : quoniam ipsi quidem eos occiderunt, vos autem ædificatis eorum sepulchra."},{"number":49,"verse":"Propterea et sapientia Dei dixit : Mittam ad illos prophetas, et apostolos, et ex illis occident, et persequentur :"},{"number":50,"verse":"ut inquiratur sanguis omnium prophetarum, qui effusus est a constitutione mundi a generatione ista,"},{"number":51,"verse":"a sanguine Abel, usque ad sanguinem Zachariæ, qui periit inter altare et ædem. Ita dico vobis, requiretur ab hac generatione."},{"number":52,"verse":"Væ vobis, legisperitis, quia tulistis clavem scientiæ : ipsi non introistis, et eos qui introibant, prohibuistis."},{"number":53,"verse":"Cum autem hæc ad illos diceret, cœperunt pharisæi et legisperiti graviter insistere, et os ejus opprimere de multis,"},{"number":54,"verse":"insidiantes ei, et quærentes aliquid capere de ore ejus, ut accusarent eum."}]}