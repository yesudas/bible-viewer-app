{"bibleAbbr":"CVg2018","bookName":"Luke","bookEnglishName":"Luke","chapterNumber":1,"verses":[{"number":1,"verse":"Quoniam quidem multi conati sunt ordinare narrationem, quæ in nobis completæ sunt, rerum :"},{"number":2,"verse":"sicut tradiderunt nobis, qui ab initio ipsi viderunt, et ministri fuerunt sermonis :"},{"number":3,"verse":"visum est et mihi, assecuto omnia a principio diligenter, ex ordine tibi scribere, optime Theophile,"},{"number":4,"verse":"ut cognoscas eorum verborum, de quibus eruditus es, veritatem."},{"number":5,"verse":"Fuit in diebus Herodis, regis Judææ, sacerdos quidam nomine Zacharias de vice Abia, et uxor illius de filiabus Aaron, et nomen ejus Elisabeth."},{"number":6,"verse":"Erant autem justi ambo ante Deum, incedentes in omnibus mandatis et justificationibus Domini sine querela."},{"number":7,"verse":"Et non erat illis filius, eo quod esset Elisabeth sterilis, et ambo processissent in diebus suis."},{"number":8,"verse":"Factum est autem, cum sacerdotio fungeretur in ordine vicis suæ ante Deum,"},{"number":9,"verse":"secundum consuetudinem sacerdotii, sorte exiit ut incensum poneret, ingressus in templum Domini :"},{"number":10,"verse":"et omnis multitudo populi erat orans foris hora incensi."},{"number":11,"verse":"Apparuit autem illi angelus Domini, stans a dextris altaris incensi."},{"number":12,"verse":"Et Zacharias turbatus est videns, et timor irruit super eum."},{"number":13,"verse":"Ait autem ad illum angelus : Ne timeas, Zacharia, quoniam exaudita est deprecatio tua : et uxor tua Elisabeth pariet tibi filium, et vocabis nomen ejus Joannem :"},{"number":14,"verse":"et erit gaudium tibi, et exsultatio, et multi in nativitate ejus gaudebunt :"},{"number":15,"verse":"erit enim magnus coram Domino : et vinum et siceram non bibet, et Spiritu Sancto replebitur adhuc ex utero matris suæ :"},{"number":16,"verse":"et multos filiorum Israël convertet ad Dominum Deum ipsorum :"},{"number":17,"verse":"et ipse præcedet ante illum in spiritu et virtute Eliæ : ut convertat corda patrum in filios, et incredulos ad prudentiam justorum, parare Domino plebem perfectam."},{"number":18,"verse":"Et dixit Zacharias ad angelum : Unde hoc sciam ? ego enim sum senex, et uxor mea processit in diebus suis."},{"number":19,"verse":"Et respondens angelus dixit ei : Ego sum Gabriel, qui asto ante Deum : et missus sum loqui ad te, et hæc tibi evangelizare."},{"number":20,"verse":"Et ecce eris tacens, et non poteris loqui usque in diem quo hæc fiant, pro eo quod non credidisti verbis meis, quæ implebuntur in tempore suo."},{"number":21,"verse":"Et erat plebs exspectans Zachariam : et mirabantur quod tardaret ipse in templo."},{"number":22,"verse":"Egressus autem non poterat loqui ad illos, et cognoverunt quod visionem vidisset in templo. Et ipse erat innuens illis, et permansit mutus."},{"number":23,"verse":"Et factum est, ut impleti sunt dies officii ejus, abiit in domum suam :"},{"number":24,"verse":"post hos autem dies concepit Elisabeth uxor ejus, et occultabat se mensibus quinque, dicens :"},{"number":25,"verse":"Quia sic fecit mihi Dominus in diebus, quibus respexit auferre opprobrium meum inter homines."},{"number":26,"verse":"In mense autem sexto, missus est angelus Gabriel a Deo in civitatem Galilææ, cui nomen Nazareth,"},{"number":27,"verse":"ad virginem desponsatam viro, cui nomen erat Joseph, de domo David : et nomen virginis Maria."},{"number":28,"verse":"Et ingressus angelus ad eam dixit : Ave gratia plena : Dominus tecum : benedicta tu in mulieribus."},{"number":29,"verse":"Quæ cum audisset, turbata est in sermone ejus, et cogitabat qualis esset ista salutatio."},{"number":30,"verse":"Et ait angelus ei : Ne timeas, Maria : invenisti enim gratiam apud Deum."},{"number":31,"verse":"Ecce concipies in utero, et paries filium, et vocabis nomen ejus Jesum :"},{"number":32,"verse":"hic erit magnus, et Filius Altissimi vocabitur, et dabit illi Dominus Deus sedem David patris ejus : et regnabit in domo Jacob in æternum,"},{"number":33,"verse":"et regni ejus non erit finis."},{"number":34,"verse":"Dixit autem Maria ad angelum : Quomodo fiet istud, quoniam virum non cognosco ?"},{"number":35,"verse":"Et respondens angelus dixit ei : Spiritus Sanctus superveniet in te, et virtus Altissimi obumbrabit tibi. Ideoque et quod nascetur ex te sanctum, vocabitur Filius Dei."},{"number":36,"verse":"Et ecce Elisabeth cognata tua, et ipsa concepit filium in senectute sua : et hic mensis sextus est illi, quæ vocatur sterilis :"},{"number":37,"verse":"quia non erit impossibile apud Deum omne verbum."},{"number":38,"verse":"Dixit autem Maria : Ecce ancilla Domini : fiat mihi secundum verbum tuum. Et discessit ab illa angelus."},{"number":39,"verse":"Exsurgens autem Maria in diebus illis, abiit in montana cum festinatione, in civitatem Juda :"},{"number":40,"verse":"et intravit in domum Zachariæ, et salutavit Elisabeth."},{"number":41,"verse":"Et factum est, ut audivit salutationem Mariæ Elisabeth, exsultavit infans in utero ejus : et repleta est Spiritu Sancto Elisabeth :"},{"number":42,"verse":"et exclamavit voce magna, et dixit : Benedicta tu inter mulieres, et benedictus fructus ventris tui."},{"number":43,"verse":"Et unde hoc mihi, ut veniat mater Domini mei ad me ?"},{"number":44,"verse":"Ecce enim ut facta est vox salutationis tuæ in auribus meis, exsultavit in gaudio infans in utero meo."},{"number":45,"verse":"Et beata, quæ credidisti, quoniam perficientur ea, quæ dicta sunt tibi a Domino."},{"number":46,"verse":"Et ait Maria : Magnificat anima mea Dominum :"},{"number":47,"verse":"et exsultavit spiritus meus in Deo salutari meo."},{"number":48,"verse":"Quia respexit humilitatem ancillæ suæ : ecce enim ex hoc beatam me dicent omnes generationes,"},{"number":49,"verse":"quia fecit mihi magna qui potens est : et sanctum nomen ejus,"},{"number":50,"verse":"et misericordia ejus a progenie in progenies timentibus eum."},{"number":51,"verse":"Fecit potentiam in brachio suo : dispersit superbos mente cordis sui."},{"number":52,"verse":"Deposuit potentes de sede, et exaltavit humiles."},{"number":53,"verse":"Esurientes implevit bonis : et divites dimisit inanes."},{"number":54,"verse":"Suscepit Israël puerum suum, recordatus misericordiæ suæ :"},{"number":55,"verse":"sicut locutus est ad patres nostros, Abraham et semini ejus in sæcula."},{"number":56,"verse":"Mansit autem Maria cum illa quasi mensibus tribus : et reversa est in domum suam."},{"number":57,"verse":"Elisabeth autem impletum est tempus pariendi, et peperit filium."},{"number":58,"verse":"Et audierunt vicini et cognati ejus quia magnificavit Dominus misericordiam suam cum illa, et congratulabantur ei."},{"number":59,"verse":"Et factum est in die octavo, venerunt circumcidere puerum, et vocabant eum nomine patris sui Zachariam."},{"number":60,"verse":"Et respondens mater ejus, dixit : Nequaquam, sed vocabitur Joannes."},{"number":61,"verse":"Et dixerunt ad illam : Quia nemo est in cognatione tua, qui vocetur hoc nomine."},{"number":62,"verse":"Innuebant autem patri ejus, quem vellet vocari eum."},{"number":63,"verse":"Et postulans pugillarem scripsit, dicens : Joannes est nomen ejus. Et mirati sunt universi."},{"number":64,"verse":"Apertum est autem illico os ejus, et lingua ejus, et loquebatur benedicens Deum."},{"number":65,"verse":"Et factus est timor super omnes vicinos eorum : et super omnia montana Judææ divulgabantur omnia verba hæc :"},{"number":66,"verse":"et posuerunt omnes qui audierant in corde suo, dicentes : Quis, putas, puer iste erit ? etenim manus Domini erat cum illo."},{"number":67,"verse":"Et Zacharias pater ejus repletus est Spiritu Sancto : et prophetavit, dicens :"},{"number":68,"verse":"Benedictus Dominus Deus Israël, quia visitavit, et fecit redemptionem plebis suæ :"},{"number":69,"verse":"et erexit cornu salutis nobis in domo David pueri sui,"},{"number":70,"verse":"sicut locutus est per os sanctorum, qui a sæculo sunt, prophetarum ejus :"},{"number":71,"verse":"salutem ex inimicis nostris, et de manu omnium qui oderunt nos :"},{"number":72,"verse":"ad faciendam misericordiam cum patribus nostris : et memorari testamenti sui sancti :"},{"number":73,"verse":"jusjurandum, quod juravit ad Abraham patrem nostrum, daturum se nobis"},{"number":74,"verse":"ut sine timore, de manu inimicorum nostrorum liberati, serviamus illi"},{"number":75,"verse":"in sanctitate et justitia coram ipso, omnibus diebus nostris."},{"number":76,"verse":"Et tu puer, propheta Altissimi vocaberis : præibis enim ante faciem Domini parare vias ejus,"},{"number":77,"verse":"ad dandam scientiam salutis plebi ejus in remissionem peccatorum eorum"},{"number":78,"verse":"per viscera misericordiæ Dei nostri, in quibus visitavit nos, oriens ex alto :"},{"number":79,"verse":"illuminare his qui in tenebris et in umbra mortis sedent : ad dirigendos pedes nostros in viam pacis."},{"number":80,"verse":"Puer autem crescebat, et confortabatur spiritu : et erat in desertis usque in diem ostensionis suæ ad Israël."}]}