{"bibleAbbr":"CVg2018","bookName":"Luke","bookEnglishName":"Luke","chapterNumber":5,"verses":[{"number":1,"verse":"Factum est autem, cum turbæ irruerunt in eum ut audirent verbum Dei, et ipse stabat secus stagnum Genesareth."},{"number":2,"verse":"Et vidit duas naves stantes secus stagnum : piscatores autem descenderant, et lavabant retia."},{"number":3,"verse":"Ascendens autem in unam navim, quæ erat Simonis, rogavit eum a terra reducere pusillum. Et sedens docebat de navicula turbas."},{"number":4,"verse":"Ut cessavit autem loqui, dixit ad Simonem : Duc in altum, et laxate retia vestra in capturam."},{"number":5,"verse":"Et respondens Simon, dixit illi : Præceptor, per totam noctem laborantes nihil cepimus : in verbo autem tuo laxabo rete."},{"number":6,"verse":"Et cum hoc fecissent, concluserunt piscium multitudinem copiosam : rumpebatur autem rete eorum."},{"number":7,"verse":"Et annuerunt sociis, qui erant in alia navi, ut venirent, et adjuvarent eos. Et venerunt, et impleverunt ambas naviculas, ita ut pene mergerentur."},{"number":8,"verse":"Quod cum videret Simon Petrus, procidit ad genua Jesu, dicens : Exi a me, quia homo peccator sum, Domine."},{"number":9,"verse":"Stupor enim circumdederat eum, et omnes qui cum illo erant, in captura piscium, quam ceperant :"},{"number":10,"verse":"similiter autem Jacobum et Joannem, filios Zebedæi, qui erant socii Simonis. Et ait ad Simonem Jesus : Noli timere : ex hoc jam homines eris capiens."},{"number":11,"verse":"Et subductis ad terram navibus, relictis omnibus, secuti sunt eum."},{"number":12,"verse":"Et factum est, cum esset in una civitatum, et ecce vir plenus lepra, et videns Jesum, et procidens in faciem, rogavit eum, dicens : Domine, si vis, potes me mundare."},{"number":13,"verse":"Et extendens manum, tetigit eum dicens : Volo : mundare. Et confestim lepra discessit ab illo."},{"number":14,"verse":"Et ipse præcepit illi ut nemini diceret : sed, Vade, ostende te sacerdoti, et offer pro emundatione tua, sicut præcepit Moyses, in testimonium illis."},{"number":15,"verse":"Perambulabat autem magis sermo de illo : et conveniebant turbæ multæ ut audirent, et curarentur ab infirmitatibus suis."},{"number":16,"verse":"Ipse autem secedebat in desertum, et orabat."},{"number":17,"verse":"Et factum est in una dierum, et ipse sedebat docens. Et erant pharisæi sedentes, et legis doctores, qui venerant ex omni castello Galilææ, et Judææ, et Jerusalem : et virtus Domini erat ad sanandum eos."},{"number":18,"verse":"Et ecce viri portantes in lecto hominem, qui erat paralyticus : et quærebant eum inferre, et ponere ante eum."},{"number":19,"verse":"Et non invenientes qua parte illum inferrent præ turba, ascenderunt supra tectum, et per tegulas summiserunt eum cum lecto in medium ante Jesum."},{"number":20,"verse":"Quorum fidem ut vidit, dixit : Homo, remittuntur tibi peccata tua."},{"number":21,"verse":"Et cœperunt cogitare scribæ et pharisæi, dicentes : Quis est hic, qui loquitur blasphemias ? quis potest dimittere peccata, nisi solus Deus ?"},{"number":22,"verse":"Ut cognovit autem Jesus cogitationes eorum, respondens, dixit ad illos : Quid cogitatis in cordibus vestris ?"},{"number":23,"verse":"Quid est facilius dicere : Dimittuntur tibi peccata : an dicere : Surge, et ambula ?"},{"number":24,"verse":"Ut autem sciatis quia Filius hominis habet potestatem in terra dimittendi peccata, (ait paralytico) tibi dico, surge, tolle lectum tuum, et vade in domum tuam."},{"number":25,"verse":"Et confestim consurgens coram illis, tulit lectum in quo jacebat : et abiit in domum suam, magnificans Deum."},{"number":26,"verse":"Et stupor apprehendit omnes, et magnificabant Deum. Et repleti sunt timore, dicentes : Quia vidimus mirabilia hodie."},{"number":27,"verse":"Et post hæc exiit, et vidit publicanum nomine Levi, sedentem ad telonium, et ait illi : Sequere me."},{"number":28,"verse":"Et relictis omnibus, surgens secutus est eum."},{"number":29,"verse":"Et fecit ei convivium magnum Levi in domo sua : et erat turba multa publicanorum, et aliorum qui cum illis erant discumbentes."},{"number":30,"verse":"Et murmurabant pharisæi et scribæ eorum, dicentes ad discipulos ejus : Quare cum publicanis et peccatoribus manducatis et bibitis ?"},{"number":31,"verse":"Et respondens Jesus, dixit ad illos : Non egent qui sani sunt medico, sed qui male habent."},{"number":32,"verse":"Non veni vocare justos, sed peccatores ad pœnitentiam."},{"number":33,"verse":"At illi dixerunt ad eum : Quare discipuli Joannis jejunant frequenter, et obsecrationes faciunt, similiter et pharisæorum : tui autem edunt et bibunt ?"},{"number":34,"verse":"Quibus ipse ait : Numquid potestis filios sponsi, dum cum illis est sponsus, facere jejunare ?"},{"number":35,"verse":"Venient autem dies, cum ablatus fuerit ab illis sponsus : tunc jejunabunt in illis diebus."},{"number":36,"verse":"Dicebat autem et similitudinem ad illos : Quia nemo commissuram a novo vestimento immittit in vestimentum vetus : alioquin et novum rumpit, et veteri non convenit commissura a novo."},{"number":37,"verse":"Et nemo mittit vinum novum in utres veteres : alioquin rumpet vinum novum utres, et ipsum effundetur, et utres peribunt :"},{"number":38,"verse":"sed vinum novum in utres novos mittendum est, et utraque conservantur."},{"number":39,"verse":"Et nemo bibens vetus, statim vult novum : dicit enim : Vetus melius est."}]}