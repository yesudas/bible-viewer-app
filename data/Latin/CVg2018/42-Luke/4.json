{"bibleAbbr":"CVg2018","bookName":"Luke","bookEnglishName":"Luke","chapterNumber":4,"verses":[{"number":1,"verse":"Jesus autem plenus Spiritu Sancto regressus est a Jordane : et agebatur a Spiritu in desertum"},{"number":2,"verse":"diebus quadraginta, et tentabatur a diabolo. Et nihil manducavit in diebus illis : et consummatis illis esuriit."},{"number":3,"verse":"Dixit autem illi diabolus : Si Filius Dei es, dic lapidi huic ut panis fiat."},{"number":4,"verse":"Et respondit ad illum Jesus : Scriptum est : Quia non in solo pane vivit homo, sed in omni verbo Dei."},{"number":5,"verse":"Et duxit illum diabolus in montem excelsum, et ostendit illi omnia regna orbis terræ in momento temporis,"},{"number":6,"verse":"et ait illi : Tibi dabo potestatem hanc universam, et gloriam illorum : quia mihi tradita sunt, et cui volo do illa."},{"number":7,"verse":"Tu ergo si adoraveris coram me, erunt tua omnia."},{"number":8,"verse":"Et respondens Jesus, dixit illi : Scriptum est : Dominum Deum tuum adorabis, et illi soli servies."},{"number":9,"verse":"Et duxit illum in Jerusalem, et statuit eum super pinnam templi, et dixit illi : Si Filius Dei es, mitte te hinc deorsum."},{"number":10,"verse":"Scriptum est enim quod angelis suis mandavit de te, ut conservent te :"},{"number":11,"verse":"et quia in manibus tollent te, ne forte offendas ad lapidem pedem tuum."},{"number":12,"verse":"Et respondens Jesus, ait illi : Dictum est : Non tentabis Dominum Deum tuum."},{"number":13,"verse":"Et consummata omni tentatione, diabolus recessit ab illo, usque ad tempus."},{"number":14,"verse":"Et regressus est Jesus in virtute Spiritus in Galilæam, et fama exiit per universam regionem de illo."},{"number":15,"verse":"Et ipse docebat in synagogis eorum, et magnificabatur ab omnibus."},{"number":16,"verse":"Et venit Nazareth, ubi erat nutritus, et intravit secundum consuetudinem suam die sabbati in synagogam, et surrexit legere."},{"number":17,"verse":"Et traditus est illi liber Isaiæ prophetæ. Et ut revolvit librum, invenit locum ubi scriptum erat :"},{"number":18,"verse":"Spiritus Domini super me : propter quod unxit me, evangelizare pauperibus misit me, sanare contritos corde,"},{"number":19,"verse":"prædicare captivis remissionem, et cæcis visum, dimittere confractos in remissionem, prædicare annum Domini acceptum et diem retributionis."},{"number":20,"verse":"Et cum plicuisset librum, reddit ministro, et sedit. Et omnium in synagoga oculi erant intendentes in eum."},{"number":21,"verse":"Cœpit autem dicere ad illos : Quia hodie impleta est hæc scriptura in auribus vestris."},{"number":22,"verse":"Et omnes testimonium illi dabant : et mirabantur in verbis gratiæ, quæ procedebant de ore ipsius, et dicebant : Nonne hic est filius Joseph ?"},{"number":23,"verse":"Et ait illis : Utique dicetis mihi hanc similitudinem : Medice cura teipsum : quanta audivimus facta in Capharnaum, fac et hic in patria tua."},{"number":24,"verse":"Ait autem : Amen dico vobis, quia nemo propheta acceptus est in patria sua."},{"number":25,"verse":"In veritate dico vobis, multæ viduæ erant in diebus Eliæ in Israël, quando clausum est cælum annis tribus et mensibus sex, cum facta esset fames magna in omni terra :"},{"number":26,"verse":"et ad nullam illarum missus est Elias, nisi in Sarepta Sidoniæ, ad mulierem viduam."},{"number":27,"verse":"Et multi leprosi erant in Israël sub Eliseo propheta : et nemo eorum mundatus est nisi Naaman Syrus."},{"number":28,"verse":"Et repleti sunt omnes in synagoga ira, hæc audientes."},{"number":29,"verse":"Et surrexerunt, et ejecerunt illum extra civitatem : et duxerunt illum usque ad supercilium montis, super quem civitas illorum erat ædificata, ut præcipitarent eum."},{"number":30,"verse":"Ipse autem transiens per medium illorum, ibat."},{"number":31,"verse":"Et descendit in Capharnaum civitatem Galilææ, ibique docebat illos sabbatis."},{"number":32,"verse":"Et stupebant in doctrina ejus, quia in potestate erat sermo ipsius."},{"number":33,"verse":"Et in synagoga erat homo habens dæmonium immundum, et exclamavit voce magna,"},{"number":34,"verse":"dicens : Sine, quid nobis et tibi, Jesu Nazarene ? venisti perdere nos ? scio te quis sis, Sanctus Dei."},{"number":35,"verse":"Et increpavit illum Jesus, dicens : Obmutesce, et exi ab eo. Et cum projecisset illum dæmonium in medium, exiit ab illo, nihilque illum nocuit."},{"number":36,"verse":"Et factus est pavor in omnibus, et colloquebantur ad invicem, dicentes : Quod est hoc verbum, quia in potestate et virtute imperat immundis spiritibus, et exeunt ?"},{"number":37,"verse":"Et divulgabatur fama de illo in omnem locum regionis."},{"number":38,"verse":"Surgens autem Jesus de synagoga, introivit in domum Simonis. Socrus autem Simonis tenebatur magnis febribus : et rogaverunt illum pro ea."},{"number":39,"verse":"Et stans super illam imperavit febri : et dimisit illam. Et continuo surgens, ministrabat illis."},{"number":40,"verse":"Cum autem sol occidisset, omnes qui habebant infirmos variis languoribus, ducebant illos ad eum. At ille singulis manus imponens, curabat eos."},{"number":41,"verse":"Exibant autem dæmonia a multis clamantia, et dicentia : Quia tu es Filius Dei : et increpans non sinebat ea loqui : quia sciebant ipsum esse Christum."},{"number":42,"verse":"Facta autem die egressus ibat in desertum locum, et turbæ requirebant eum, et venerunt usque ad ipsum : et detinebant illum ne discederet ab eis."},{"number":43,"verse":"Quibus ille ait : Quia et aliis civitatibus oportet me evangelizare regnum Dei : quia ideo missus sum."},{"number":44,"verse":"Et erat prædicans in synagogis Galilææ."}]}