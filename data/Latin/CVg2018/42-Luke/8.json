{"bibleAbbr":"CVg2018","bookName":"Luke","bookEnglishName":"Luke","chapterNumber":8,"verses":[{"number":1,"verse":"Et factum est deinceps, et ipse iter faciebat per civitates, et castella prædicans, et evangelizans regnum Dei : et duodecim cum illo,"},{"number":2,"verse":"et mulieres aliquæ, quæ erant curatæ a spiritibus malignis et infirmantibus : Maria, quæ vocatur Magdalene, de qua septem dæmonia exierant,"},{"number":3,"verse":"et Joanna uxor Chusæ procuratoris Herodis, et Susanna, et aliæ multæ, quæ ministrabant ei de facultatibus suis."},{"number":4,"verse":"Cum autem turba plurima convenirent, et de civitatibus properarent ad eum, dixit per similitudinem :"},{"number":5,"verse":"Exiit qui seminat, seminare semen suum. Et dum seminat, aliud cecidit secus viam, et conculcatum est, et volucres cæli comederunt illud."},{"number":6,"verse":"Et aliud cecidit supra petram : et natum aruit, quia non habebat humorem."},{"number":7,"verse":"Et aliud cecidit inter spinas, et simul exortæ spinæ suffocaverunt illud."},{"number":8,"verse":"Et aliud cecidit in terram bonam : et ortum fecit fructum centuplum. Hæc dicens clamabat : Qui habet aures audiendi, audiat."},{"number":9,"verse":"Interrogabant autem eum discipuli ejus, quæ esset hæc parabola."},{"number":10,"verse":"Quibus ipse dixit : Vobis datum est nosse mysterium regni Dei, ceteris autem in parabolis : ut videntes non videant, et audientes non intelligant."},{"number":11,"verse":"Est autem hæc parabola : Semen est verbum Dei."},{"number":12,"verse":"Qui autem secus viam, hi sunt qui audiunt : deinde venit diabolus, et tollit verbum de corde eorum, ne credentes salvi fiant."},{"number":13,"verse":"Nam qui supra petram, qui cum audierint, cum gaudio suscipiunt verbum : et hi radices non habent : qui ad tempus credunt, et in tempore tentationis recedunt."},{"number":14,"verse":"Quod autem in spinas cecidit : hi sunt qui audierunt, et a sollicitudinibus, et divitiis, et voluptatibus vitæ euntes, suffocantur, et non referunt fructum."},{"number":15,"verse":"Quod autem in bonam terram : hi sunt qui in corde bono et optimo audientes verbum retinent, et fructum afferunt in patientia."},{"number":16,"verse":"Nemo autem lucernam accendens, operit eam vase, aut subtus lectum ponit : sed supra candelabrum ponit, ut intrantes videant lumen."},{"number":17,"verse":"Non est enim occultum, quod non manifestetur : nec absconditum, quod non cognoscatur, et in palam veniat."},{"number":18,"verse":"Videte ergo quomodo audiatis ? Qui enim habet, dabitur illi : et quicumque non habet, etiam quod putat se habere, auferetur ab illo."},{"number":19,"verse":"Venerunt autem ad illum mater et fratres ejus, et non poterant adire eum præ turba."},{"number":20,"verse":"Et nuntiatum est illi : Mater tua et fratres tui stant foris, volentes te videre."},{"number":21,"verse":"Qui respondens, dixit ad eos : Mater mea et fratres mei hi sunt, qui verbum Dei audiunt et faciunt."},{"number":22,"verse":"Factum est autem in una dierum : et ipse ascendit in naviculam, et discipuli ejus, et ait ad illos : Transfretemus trans stagnum. Et ascenderunt."},{"number":23,"verse":"Et navigantibus illis, obdormivit, et descendit procella venti in stagnum, et complebantur, et periclitabantur."},{"number":24,"verse":"Accedentes autem suscitaverunt eum, dicentes : Præceptor, perimus. At ille surgens, increpavit ventum, et tempestatem aquæ, et cessavit : et facta est tranquillitas."},{"number":25,"verse":"Dixit autem illis : Ubi est fides vestra ? Qui timentes, mirati sunt ad invicem, dicentes : Quis putas hic est, quia et ventis, et mari imperat, et obediunt ei ?"},{"number":26,"verse":"Et navigaverunt ad regionem Gerasenorum, quæ est contra Galilæam."},{"number":27,"verse":"Et cum egressus esset ad terram, occurrit illi vir quidam, qui habebat dæmonium jam temporibus multis, et vestimento non induebatur, neque in domo manebat, sed in monumentis."},{"number":28,"verse":"Is, ut vidit Jesum, procidit ante illum : et exclamans voce magna, dixit : Quid mihi et tibi est, Jesu Fili Dei Altissimi ? obsecro te, ne me torqueas."},{"number":29,"verse":"Præcipiebat enim spiritui immundo ut exiret ab homine. Multis enim temporibus arripiebat illum, et vinciebatur catenis, et compedibus custoditus. Et ruptis vinculis agebatur a dæmonio in deserta."},{"number":30,"verse":"Interrogavit autem illum Jesus, dicens : Quod tibi nomen est ? At ille dixit : Legio : quia intraverant dæmonia multa in eum."},{"number":31,"verse":"Et rogabant illum ne imperaret illis ut in abyssum irent."},{"number":32,"verse":"Erat autem ibi grex porcorum multorum pascentium in monte : et rogabant eum, ut permitteret eis in illos ingredi. Et permisit illis."},{"number":33,"verse":"Exierunt ergo dæmonia ab homine, et intraverunt in porcos : et impetu abiit grex per præceps in stagnum, et suffocatus est."},{"number":34,"verse":"Quod ut viderunt factum qui pascebant, fugerunt, et nuntiaverunt in civitatem et in villas."},{"number":35,"verse":"Exierunt autem videre quod factum est, et venerunt ad Jesum, et invenerunt hominem sedentem, a quo dæmonia exierant, vestitum ac sana mente, ad pedes ejus, et timuerunt."},{"number":36,"verse":"Nuntiaverunt autem illis et qui viderant, quomodo sanus factus esset a legione :"},{"number":37,"verse":"et rogaverunt illum omnis multitudo regionis Gerasenorum ut discederet ab ipsis : quia magno timore tenebantur. Ipse autem ascendens navim, reversus est."},{"number":38,"verse":"Et rogabat illum vir, a quo dæmonia exierant, ut cum eo esset. Dimisit autem eum Jesus, dicens :"},{"number":39,"verse":"Redi in domum tuam, et narra quanta tibi fecit Deus. Et abiit per universam civitatem, prædicans quanta illi fecisset Jesus."},{"number":40,"verse":"Factum est autem cum rediisset Jesus, excepit illum turba : erunt enim omnes exspectantes eum."},{"number":41,"verse":"Et ecce venit vir, cui nomen Jairus, et ipse princeps synagogæ erat : et cecidit ad pedes Jesu, rogans eum ut intraret in domum ejus,"},{"number":42,"verse":"quia unica filia erat ei fere annorum duodecim, et hæc moriebatur. Et contigit, dum iret, a turba comprimebatur."},{"number":43,"verse":"Et mulier quædam erat in fluxu sanguinis ab annis duodecim, quæ in medicos erogaverat omnem substantiam suam, nec ab ullo potuit curari :"},{"number":44,"verse":"accessit retro, et tetigit fimbriam vestimenti ejus : et confestim stetit fluxus sanguinis ejus."},{"number":45,"verse":"Et ait Jesus : Quis est, qui me tetigit ? Negantibus autem omnibus, dixit Petrus, et qui cum illo erant : Præceptor, turbæ te comprimunt, et affligunt, et dicis : Quis me tetigit ?"},{"number":46,"verse":"Et dicit Jesus : Tetigit me aliquis : nam ego novi virtutem de me exiisse."},{"number":47,"verse":"Videns autem mulier, quia non latuit, tremens venit, et procidit ante pedes ejus : et ob quam causam tetigerit eum, indicavit coram omni populo : et quemadmodum confestim sanata sit."},{"number":48,"verse":"At ipse dixit ei : Filia, fides tua salvam te fecit : vade in pace."},{"number":49,"verse":"Adhuc illo loquente, venit quidam ad principem synagogæ, dicens ei : Quia mortua est filia tua, noli vexare illum."},{"number":50,"verse":"Jesus autem, audito hoc verbo, respondit patri puellæ : Noli timere, crede tantum, et salva erit."},{"number":51,"verse":"Et cum venisset domum, non permisit intrare secum quemquam, nisi Petrum, et Jacobum, et Joannem, et patrem, et matrem puellæ."},{"number":52,"verse":"Flebant autem omnes, et plangebant illam. At ille dixit : Nolite flere : non est mortua puella, sed dormit."},{"number":53,"verse":"Et deridebant eum, scientes quod mortua esset."},{"number":54,"verse":"Ipse autem tenens manum ejus clamavit, dicens : Puella, surge."},{"number":55,"verse":"Et reversus est spiritus ejus, et surrexit continuo. Et jussit illi dari manducare."},{"number":56,"verse":"Et stupuerunt parentes ejus, quibus præcepit ne alicui dicerent quod factum erat."}]}