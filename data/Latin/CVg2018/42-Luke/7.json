{"bibleAbbr":"CVg2018","bookName":"Luke","bookEnglishName":"Luke","chapterNumber":7,"verses":[{"number":1,"verse":"Cum autem implesset omnia verba sua in aures plebis, intravit Capharnaum."},{"number":2,"verse":"Centurionis autem cujusdam servus male habens, erat moriturus : qui illi erat pretiosus."},{"number":3,"verse":"Et cum audisset de Jesu, misit ad eum seniores Judæorum, rogans eum ut veniret et salvaret servum ejus."},{"number":4,"verse":"At illi cum venissent ad Jesum, rogabant eum sollicite, dicentes ei : Quia dignus est ut hoc illi præstes :"},{"number":5,"verse":"diligit enim gentem nostram, et synagogam ipse ædificavit nobis."},{"number":6,"verse":"Jesus autem ibat cum illis. Et cum jam non longe esset a domo, misit ad eum centurio amicos, dicens : Domine, noli vexari : non enim sum dignus ut sub tectum meum intres :"},{"number":7,"verse":"propter quod et meipsum non sum dignum arbitratus ut venirem ad te : sed dic verbo, et sanabitur puer meus."},{"number":8,"verse":"Nam et ego homo sum sub potestate constitutus, habens sub me milites : et dico huic, Vade, et vadit : et alii, Veni, et venit : et servo meo, Fac hoc, et facit."},{"number":9,"verse":"Quo audito Jesus miratus est : et conversus sequentibus se turbis, dixit : Amen dico vobis, nec in Israël tantam fidem inveni."},{"number":10,"verse":"Et reversi, qui missi fuerant, domum, invenerunt servum, qui languerat, sanum."},{"number":11,"verse":"Et factum est : deinceps ibat in civitatem quæ vocatur Naim : et ibant cum eo discipuli ejus et turba copiosa."},{"number":12,"verse":"Cum autem appropinquaret portæ civitatis, ecce defunctus efferebatur filius unicus matris suæ : et hæc vidua erat : et turba civitatis multa cum illa."},{"number":13,"verse":"Quam cum vidisset Dominus, misericordia motus super eam, dixit illi : Noli flere."},{"number":14,"verse":"Et accessit, et tetigit loculum. (Hi autem qui portabant, steterunt.) Et ait : Adolescens, tibi dico, surge."},{"number":15,"verse":"Et resedit qui erat mortuus, et cœpit loqui. Et dedit illum matri suæ."},{"number":16,"verse":"Accepit autem omnes timor : et magnificabant Deum, dicentes : Quia propheta magnus surrexit in nobis : et quia Deus visitavit plebem suam."},{"number":17,"verse":"Et exiit hic sermo in universam Judæam de eo, et in omnem circa regionem."},{"number":18,"verse":"Et nuntiaverunt Joanni discipuli ejus de omnibus his."},{"number":19,"verse":"Et convocavit duos de discipulis suis Joannes, et misit ad Jesum, dicens : Tu es qui venturus es, an alium exspectamus ?"},{"number":20,"verse":"Cum autem venissent ad eum viri, dixerunt : Joannes Baptista misit nos ad te dicens : Tu es qui venturus es, an alium exspectamus ?"},{"number":21,"verse":"(In ipsa autem hora multos curavit a languoribus, et plagis, et spiritibus malis, et cæcis multis donavit visum.)"},{"number":22,"verse":"Et respondens, dixit illis : Euntes renuntiate Joanni quæ audistis et vidistis : quia cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur :"},{"number":23,"verse":"et beatus est quicumque non fuerit scandalizatus in me."},{"number":24,"verse":"Et cum discessissent nuntii Joannis, cœpit de Joanne dicere ad turbas : Quid existis in desertum videre ? arundinem vento agitatam ?"},{"number":25,"verse":"Sed quid existis videre ? hominem mollibus vestibus indutum ? Ecce qui in veste pretiosa sunt et deliciis, in domibus regum sunt."},{"number":26,"verse":"Sed quid existis videre ? prophetam ? Utique dico vobis, et plus quam prophetam :"},{"number":27,"verse":"hic est, de quo scriptum est : Ecce mitto angelum meum ante faciem tuam, qui præparabit viam tuam ante te."},{"number":28,"verse":"Dico enim vobis : major inter natos mulierum propheta Joanne Baptista nemo est : qui autem minor est in regno Dei, major est illo."},{"number":29,"verse":"Et omnis populus audiens et publicani, justificaverunt Deum, baptizati baptismo Joannis."},{"number":30,"verse":"Pharisæi autem et legisperiti consilium Dei spreverunt in semetipsos, non baptizati ab eo."},{"number":31,"verse":"Ait autem Dominus : Cui ergo similes dicam homines generationis hujus ? et cui similes sunt ?"},{"number":32,"verse":"Similes sunt pueris sedentibus in foro, et loquentibus ad invicem, et dicentibus : Cantavimus vobis tibiis, et non saltastis : lamentavimus, et non plorastis."},{"number":33,"verse":"Venit enim Joannes Baptista, neque manducans panem, neque bibens vinum, et dicitis : Dæmonium habet."},{"number":34,"verse":"Venit Filius hominis manducans, et bibens, et dicitis : Ecce homo devorator, et bibens vinum, amicus publicanorum et peccatorum."},{"number":35,"verse":"Et justificata est sapientia ab omnibus filiis suis."},{"number":36,"verse":"Rogabat autem illum quidam de pharisæis ut manducaret cum illo. Et ingressus domum pharisæi discubuit."},{"number":37,"verse":"Et ecce mulier, quæ erat in civitate peccatrix, ut cognovit quod accubuisset in domo pharisæi, attulit alabastrum unguenti :"},{"number":38,"verse":"et stans retro secus pedes ejus, lacrimis cœpit rigare pedes ejus, et capillis capitis sui tergebat, et osculabatur pedes ejus, et unguento ungebat."},{"number":39,"verse":"Videns autem pharisæus, qui vocaverat eum, ait intra se dicens : Hic si esset propheta, sciret utique quæ et qualis est mulier, quæ tangit eum : quia peccatrix est."},{"number":40,"verse":"Et respondens Jesus, dixit ad illum : Simon, habeo tibi aliquid dicere. At ille ait : Magister, dic."},{"number":41,"verse":"Duo debitores erant cuidam fœneratori : unus debebat denarios quingentos, et alius quinquaginta."},{"number":42,"verse":"Non habentibus illis unde redderent, donavit utrisque. Quis ergo eum plus diligit ?"},{"number":43,"verse":"Respondens Simon dixit : Æstimo quia is cui plus donavit. At ille dixit ei : Recte judicasti."},{"number":44,"verse":"Et conversus ad mulierem, dixit Simoni : Vides hanc mulierem ? Intravi in domum tuam, aquam pedibus meis non dedisti : hæc autem lacrimis rigavit pedes meos, et capillis suis tersit."},{"number":45,"verse":"Osculum mihi non dedisti : hæc autem ex quo intravit, non cessavit osculari pedes meos."},{"number":46,"verse":"Oleo caput meum non unxisti : hæc autem unguento unxit pedes meos."},{"number":47,"verse":"Propter quod dico tibi : remittuntur ei peccata multa, quoniam dilexit multum. Cui autem minus dimittitur, minus diligit."},{"number":48,"verse":"Dixit autem ad illam : Remittuntur tibi peccata."},{"number":49,"verse":"Et cœperunt qui simul accumbebant, dicere intra se : Quis est hic qui etiam peccata dimittit ?"},{"number":50,"verse":"Dixit autem ad mulierem : Fides tua te salvam fecit : vade in pace."}]}