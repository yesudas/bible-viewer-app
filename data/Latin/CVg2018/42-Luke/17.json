{"bibleAbbr":"CVg2018","bookName":"Luke","bookEnglishName":"Luke","chapterNumber":17,"verses":[{"number":1,"verse":"Et ait ad discipulos suos : Impossibile est ut non veniant scandala : væ autem illi per quem veniunt."},{"number":2,"verse":"Utilius est illi si lapis molaris imponatur circa collum ejus, et projiciatur in mare quam ut scandalizet unum de pusillis istis."},{"number":3,"verse":"Attendite vobis : Si peccaverit in te frater tuus, increpa illum : et si pœnitentiam egerit, dimitte illi."},{"number":4,"verse":"Et si septies in die peccaverit in te, et septies in die conversus fuerit ad te, dicens : Pœnitet me, dimitte illi."},{"number":5,"verse":"Et dixerunt apostoli Domino : Adauge nobis fidem."},{"number":6,"verse":"Dixit autem Dominus : Si habueritis fidem sicut granum sinapis, dicetis huic arbori moro : Eradicare, et transplantare in mare, et obediet vobis."},{"number":7,"verse":"Quis autem vestrum habens servum arantem aut pascentem, qui regresso de agro dicat illi : Statim transi, recumbe :"},{"number":8,"verse":"et non dicat ei : Para quod cœnem, et præcinge te, et ministra mihi donec manducem, et bibam, et post hæc tu manducabis, et bibes ?"},{"number":9,"verse":"Numquid gratiam habet servo illi, quia fecit quæ ei imperaverat ?"},{"number":10,"verse":"non puto. Sic et vos cum feceritis omnia quæ præcepta sunt vobis, dicite : Servi inutiles sumus : quod debuimus facere, fecimus."},{"number":11,"verse":"Et factum est, dum iret in Jerusalem, transibat per mediam Samariam et Galilæam."},{"number":12,"verse":"Et cum ingrederetur quoddam castellum, occurrerunt ei decem viri leprosi, qui steterunt a longe :"},{"number":13,"verse":"et levaverunt vocem, dicentes : Jesu præceptor, miserere nostri."},{"number":14,"verse":"Quos ut vidit, dixit : Ite, ostendite vos sacerdotibus. Et factum est, dum irent, mundati sunt."},{"number":15,"verse":"Unus autem ex illis, ut vidit quia mundatus est, regressus est, cum magna voce magnificans Deum,"},{"number":16,"verse":"et cecidit in faciem ante pedes ejus, gratias agens : et hic erat Samaritanus."},{"number":17,"verse":"Respondens autem Jesus, dixit : Nonne decem mundati sunt ? et novem ubi sunt ?"},{"number":18,"verse":"Non est inventus qui rediret, et daret gloriam Deo, nisi hic alienigena."},{"number":19,"verse":"Et ait illi : Surge, vade : quia fides tua te salvum fecit."},{"number":20,"verse":"Interrogatus autem a pharisæis : Quando venit regnum Dei ? respondens eis, dixit : Non venit regnum Dei cum observatione :"},{"number":21,"verse":"neque dicent : Ecce hic, aut ecce illic. Ecce enim regnum Dei intra vos est."},{"number":22,"verse":"Et ait ad discipulos suos : Venient dies quando desideretis videre unum diem Filii hominis, et non videbitis."},{"number":23,"verse":"Et dicent vobis : Ecce hic, et ecce illic. Nolite ire, neque sectemini :"},{"number":24,"verse":"nam, sicut fulgur coruscans de sub cælo in ea quæ sub cælo sunt, fulget : ita erit Filius hominis in die sua."},{"number":25,"verse":"Primum autem oportet illum multa pati, et reprobari a generatione hac."},{"number":26,"verse":"Et sicut factum est in diebus Noë, ita erit et in diebus Filii hominis :"},{"number":27,"verse":"edebant et bibebant : uxores ducebant et dabantur ad nuptias, usque in diem, qua intravit Noë in arcam : et venit diluvium, et perdidit omnes."},{"number":28,"verse":"Similiter sicut factum est in diebus Lot : edebant et bibebant, emebant et vendebant, plantabant et ædificabant :"},{"number":29,"verse":"qua die autem exiit Lot a Sodomis, pluit ignem et sulphur de cælo, et omnes perdidit :"},{"number":30,"verse":"secundum hæc erit qua die Filius hominis revelabitur."},{"number":31,"verse":"In illa hora, qui fuerit in tecto, et vasa ejus in domo, ne descendat tollere illa : et qui in agro, similiter non redeat retro."},{"number":32,"verse":"Memores estote uxoris Lot."},{"number":33,"verse":"Quicumque quæsierit animam suam salvam facere, perdet illam : et quicumque perdiderit illam, vivificabit eam."},{"number":34,"verse":"Dico vobis : In illa nocte erunt duo in lecto uno : unus assumetur, et alter relinquetur :"},{"number":35,"verse":"duæ erunt molentes in unum : una assumetur, et altera relinquetur : duo in agro : unus assumetur, et alter relinquetur."},{"number":36,"verse":"Respondentes dicunt illi : Ubi Domine ?"},{"number":37,"verse":"Qui dixit illis : Ubicumque fuerit corpus, illuc congregabuntur et aquilæ."}]}