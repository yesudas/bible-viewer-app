{"bibleAbbr":"CVg2018","bookName":"Luke","bookEnglishName":"Luke","chapterNumber":19,"verses":[{"number":1,"verse":"Et ingressus perambulabat Jericho."},{"number":2,"verse":"Et ecce vir nomine Zachæus : et hic princeps erat publicanorum, et ipse dives :"},{"number":3,"verse":"et quærebat videre Jesum, quis esset : et non poterat præ turba, quia statura pusillus erat."},{"number":4,"verse":"Et præcurrens ascendit in arborem sycomorum ut videret eum : quia inde erat transiturus."},{"number":5,"verse":"Et cum venisset ad locum, suspiciens Jesus vidit illum, et dixit ad eum : Zachæe, festinans descende : quia hodie in domo tua oportet me manere."},{"number":6,"verse":"Et festinans descendit, et excepit illum gaudens."},{"number":7,"verse":"Et cum viderent omnes, murmurabant, dicentes quod ad hominem peccatorem divertisset."},{"number":8,"verse":"Stans autem Zachæus, dixit ad Dominum : Ecce dimidium bonorum meorum, Domine, do pauperibus : et si quid aliquem defraudavi, reddo quadruplum."},{"number":9,"verse":"Ait Jesus ad eum : Quia hodie salus domui huic facta est : eo quod et ipse filius sit Abrahæ."},{"number":10,"verse":"Venit enim Filius hominis quærere, et salvum facere quod perierat."},{"number":11,"verse":"Hæc illis audientibus adjiciens, dixit parabolam, eo quod esset prope Jerusalem : et quia existimarent quod confestim regnum Dei manifestaretur."},{"number":12,"verse":"Dixit ergo : Homo quidam nobilis abiit in regionem longinquam accipere sibi regnum, et reverti."},{"number":13,"verse":"Vocatis autem decem servis suis, dedit eis decem mnas, et ait ad illos : Negotiamini dum venio."},{"number":14,"verse":"Cives autem ejus oderant eum : et miserunt legationem post illum, dicentes : Nolumus hunc regnare super nos."},{"number":15,"verse":"Et factum est ut rediret accepto regno : et jussit vocari servos, quibus dedit pecuniam, ut sciret quantum quisque negotiatus esset."},{"number":16,"verse":"Venit autem primus dicens : Domine, mna tua decem mnas acquisivit."},{"number":17,"verse":"Et ait illi : Euge bone serve, quia in modico fuisti fidelis, eris potestatem habens super decem civitates."},{"number":18,"verse":"Et alter venit, dicens : Domine, mna tua fecit quinque mnas."},{"number":19,"verse":"Et huic ait : Et tu esto super quinque civitates."},{"number":20,"verse":"Et alter venit, dicens : Domine, ecce mna tua, quam habui repositam in sudario :"},{"number":21,"verse":"timui enim te, quia homo austerus es : tollis quod non posuisti, et metis quod non seminasti."},{"number":22,"verse":"Dicit ei : De ore tuo te judico, serve nequam. Sciebas quod ego homo austerus sum, tollens quod non posui, et metens quod non seminavi :"},{"number":23,"verse":"et quare non dedisti pecuniam meam ad mensam, ut ego veniens cum usuris utique exegissem illam ?"},{"number":24,"verse":"Et astantibus dixit : Auferte ab illo mnam, et date illi qui decem mnas habet."},{"number":25,"verse":"Et dixerunt ei : Domine, habet decem mnas."},{"number":26,"verse":"Dico autem vobis, quia omni habenti dabitur, et abundabit : ab eo autem qui non habet, et quod habet auferetur ab eo."},{"number":27,"verse":"Verumtamen inimicos meos illos, qui noluerunt me regnare super se, adducite huc : et interficite ante me."},{"number":28,"verse":"Et his dictis, præcedebat ascendens Jerosolymam."},{"number":29,"verse":"Et factum est, cum appropinquasset ad Bethphage et Bethaniam, ad montem qui vocatur Oliveti, misit duos discipulos suos,"},{"number":30,"verse":"dicens : Ite in castellum quod contra est : in quod introëuntes, invenietis pullum asinæ alligatum, cui nemo umquam hominum sedit : solvite illum, et adducite."},{"number":31,"verse":"Et si quis vos interrogaverit : Quare solvitis ? sic dicetis ei : Quia Dominus operam ejus desiderat."},{"number":32,"verse":"Abierunt autem qui missi erant : et invenerunt, sicut dixit illis, stantem pullum."},{"number":33,"verse":"Solventibus autem illis pullum, dixerunt domini ejus ad illos : Quid solvitis pullum ?"},{"number":34,"verse":"At illi dixerunt : Quia Dominus eum necessarium habet."},{"number":35,"verse":"Et duxerunt illum ad Jesum. Et jactantes vestimenta sua supra pullum, imposuerunt Jesum."},{"number":36,"verse":"Eunte autem illo, substernebant vestimenta sua in via :"},{"number":37,"verse":"et cum appropinquaret jam ad descensum montis Oliveti, cœperunt omnes turbæ discipulorum gaudentes laudare Deum voce magna super omnibus, quas viderant, virtutibus,"},{"number":38,"verse":"dicentes : Benedictus, qui venit rex in nomine Domini : pax in cælo, et gloria in excelsis."},{"number":39,"verse":"Et quidam pharisæorum de turbis dixerunt ad illum : Magister, increpa discipulos tuos."},{"number":40,"verse":"Quibus ipse ait : Dico vobis, quia si hi tacuerint, lapides clamabunt."},{"number":41,"verse":"Et ut appropinquavit, videns civitatem flevit super illam, dicens :"},{"number":42,"verse":"Quia si cognovisses et tu, et quidem in hac die tua, quæ ad pacem tibi : nunc autem abscondita sunt ab oculis tuis."},{"number":43,"verse":"Quia venient dies in te : et circumdabunt te inimici tui vallo, et circumdabunt te : et coangustabunt te undique :"},{"number":44,"verse":"et ad terram prosternent te, et filios tuos, qui in te sunt, et non relinquent in te lapidem super lapidem : eo quod non cognoveris tempus visitationis tuæ."},{"number":45,"verse":"Et ingressus in templum, cœpit ejicere vendentes in illo, et ementes,"},{"number":46,"verse":"dicens illis : Scriptum est : Quia domus mea domus orationis est : vos autem fecistis illam speluncam latronum."},{"number":47,"verse":"Et erat docens quotidie in templo. Principes autem sacerdotum, et scribæ, et princeps plebis quærebant illum perdere :"},{"number":48,"verse":"et non inveniebant quid facerent illi. Omnis enim populus suspensus erat, audiens illum."}]}