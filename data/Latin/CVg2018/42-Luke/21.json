{"bibleAbbr":"CVg2018","bookName":"Luke","bookEnglishName":"Luke","chapterNumber":21,"verses":[{"number":1,"verse":"Respiciens autem, vidit eos qui mittebant munera sua in gazophylacium, divites."},{"number":2,"verse":"Vidit autem et quamdam viduam pauperculam mittentem æra minuta duo."},{"number":3,"verse":"Et dixit : Vere dico vobis, quia vidua hæc pauper plus quam omnes misit."},{"number":4,"verse":"Nam omnes hi ex abundanti sibi miserunt in munera Dei : hæc autem ex eo quod deest illi, omnem victum suum quem habuit, misit."},{"number":5,"verse":"Et quibusdam dicentibus de templo quod bonis lapidibus et donis ornatum esset, dixit :"},{"number":6,"verse":"Hæc quæ videtis, venient dies in quibus non relinquetur lapis super lapidem, qui non destruatur."},{"number":7,"verse":"Interrogaverunt autem illum, dicentes : Præceptor, quando hæc erunt, et quod signum cum fieri incipient ?"},{"number":8,"verse":"Qui dixit : Videte ne seducamini : multi enim venient in nomine meo, dicentes quia ego sum : et tempus appropinquavit : nolite ergo ire post eos."},{"number":9,"verse":"Cum autem audieritis prælia et seditiones, nolite terreri : oportet primum hæc fieri, sed nondum statim finis."},{"number":10,"verse":"Tunc dicebat illis : Surget gens contra gentem, et regnum adversus regnum."},{"number":11,"verse":"Et terræmotus magni erunt per loca, et pestilentiæ, et fames, terroresque de cælo, et signa magna erunt."},{"number":12,"verse":"Sed ante hæc omnia injicient vobis manus suas, et persequentur tradentes in synagogas et custodias, trahentes ad reges et præsides propter nomen meum :"},{"number":13,"verse":"continget autem vobis in testimonium."},{"number":14,"verse":"Ponite ergo in cordibus vestris non præmeditari quemadmodum respondeatis :"},{"number":15,"verse":"ego enim dabo vobis os et sapientiam, cui non poterunt resistere et contradicere omnes adversarii vestri."},{"number":16,"verse":"Trademini autem a parentibus, et fratribus, et cognatis, et amicis, et morte afficient ex vobis :"},{"number":17,"verse":"et eritis odio omnibus propter nomen meum :"},{"number":18,"verse":"et capillus de capite vestro non peribit."},{"number":19,"verse":"In patientia vestra possidebitis animas vestras."},{"number":20,"verse":"Cum autem videritis circumdari ab exercitu Jerusalem, tunc scitote quia appropinquavit desolatio ejus :"},{"number":21,"verse":"tunc qui in Judæa sunt, fugiant ad montes, et qui in medio ejus, discedant : et qui in regionibus, non intrent in eam,"},{"number":22,"verse":"quia dies ultionis hi sunt, ut impleantur omnia quæ scripta sunt."},{"number":23,"verse":"Væ autem prægnantibus et nutrientibus in illis diebus ! erit enim pressura magna super terram, et ira populo huic."},{"number":24,"verse":"Et cadent in ore gladii, et captivi ducentur in omnes gentes, et Jerusalem calcabitur a gentibus, donec impleantur tempora nationum."},{"number":25,"verse":"Et erunt signa in sole, et luna, et stellis, et in terris pressura gentium præ confusione sonitus maris, et fluctuum :"},{"number":26,"verse":"arescentibus hominibus præ timore, et exspectatione, quæ supervenient universo orbi : nam virtutes cælorum movebuntur :"},{"number":27,"verse":"et tunc videbunt Filium hominis venientem in nube cum potestate magna et majestate."},{"number":28,"verse":"His autem fieri incipientibus, respicite, et levate capita vestra : quoniam appropinquat redemptio vestra."},{"number":29,"verse":"Et dixit illis similitudinem : Videte ficulneam, et omnes arbores :"},{"number":30,"verse":"cum producunt jam ex se fructum, scitis quoniam prope est æstas."},{"number":31,"verse":"Ita et vos cum videritis hæc fieri, scitote quoniam prope est regnum Dei."},{"number":32,"verse":"Amen dico vobis, quia non præteribit generatio hæc, donec omnia fiant."},{"number":33,"verse":"Cælum et terra transibunt : verba autem mea non transibunt."},{"number":34,"verse":"Attendite autem vobis, ne forte graventur corda vestra in crapula, et ebrietate, et curis hujus vitæ, et superveniat in vos repentina dies illa :"},{"number":35,"verse":"tamquam laqueus enim superveniet in omnes qui sedent super faciem omnis terræ."},{"number":36,"verse":"Vigilate itaque, omni tempore orantes, ut digni habeamini fugere ista omnia quæ futura sunt, et stare ante Filium hominis."},{"number":37,"verse":"Erat autem diebus docens in templo : noctibus vero exiens, morabatur in monte qui vocatur Oliveti."},{"number":38,"verse":"Et omnis populus manicabat ad eum in templo audire eum."}]}