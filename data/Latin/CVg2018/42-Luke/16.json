{"bibleAbbr":"CVg2018","bookName":"Luke","bookEnglishName":"Luke","chapterNumber":16,"verses":[{"number":1,"verse":"Dicebat autem et ad discipulos suos : Homo quidam erat dives, qui habebat villicum : et hic diffamatus est apud illum quasi dissipasset bona ipsius."},{"number":2,"verse":"Et vocavit illum, et ait illi : Quid hoc audio de te ? redde rationem villicationis tuæ : jam enim non poteris villicare."},{"number":3,"verse":"Ait autem villicus intra se : Quid faciam, quia dominus meus aufert a me villicationem ? Fodere non valeo, mendicare erubesco."},{"number":4,"verse":"Scio quid faciam, ut, cum amotus fuero a villicatione, recipiant me in domos suas."},{"number":5,"verse":"Convocatis itaque singulis debitoribus domini sui, dicebat primo : Quantum debes domino meo ?"},{"number":6,"verse":"At ille dixit : Centum cados olei. Dixitque illi : Accipe cautionem tuam : et sede cito, scribe quinquaginta."},{"number":7,"verse":"Deinde alii dixit : Tu vero quantum debes ? Qui ait : Centum coros tritici. Ait illi : Accipe litteras tuas, et scribe octoginta."},{"number":8,"verse":"Et laudavit dominus villicum iniquitatis, quia prudenter fecisset : quia filii hujus sæculi prudentiores filiis lucis in generatione sua sunt."},{"number":9,"verse":"Et ego vobis dico : facite vobis amicos de mammona iniquitatis : ut, cum defeceritis, recipiant vos in æterna tabernacula."},{"number":10,"verse":"Qui fidelis est in minimo, et in majori fidelis est : et qui in modico iniquus est, et in majori iniquus est."},{"number":11,"verse":"Si ergo in iniquo mammona fideles non fuistis quod verum est, quis credet vobis ?"},{"number":12,"verse":"Et si in alieno fideles non fuistis, quod vestrum est, quis dabit vobis ?"},{"number":13,"verse":"Nemo servus potest duobus dominis servire : aut enim unum odiet, et alterum diliget : aut uni adhærebit, et alterum contemnet. Non potestis Deo servire et mammonæ."},{"number":14,"verse":"Audiebant autem omnia hæc pharisæi, qui erant avari : et deridebant illum."},{"number":15,"verse":"Et ait illis : Vos estis qui justificatis vos coram hominibus : Deus autem novit corda vestra : quia quod hominibus altum est, abominatio est ante Deum."},{"number":16,"verse":"Lex et prophetæ usque ad Joannem : ex eo regnum Dei evangelizatur, et omnis in illud vim facit."},{"number":17,"verse":"Facilius est autem cælum et terram præterire, quam de lege unum apicem cadere."},{"number":18,"verse":"Omnis qui dimittit uxorem suam et alteram ducit, mœchatur : et qui dimissam a viro ducit, mœchatur."},{"number":19,"verse":"Homo quidam erat dives, qui induebatur purpura et bysso, et epulabatur quotidie splendide."},{"number":20,"verse":"Et erat quidam mendicus, nomine Lazarus, qui jacebat ad januam ejus, ulceribus plenus,"},{"number":21,"verse":"cupiens saturari de micis quæ cadebant de mensa divitis, et nemo illi dabat : sed et canes veniebant, et lingebant ulcera ejus."},{"number":22,"verse":"Factum est autem ut moreretur mendicus, et portaretur ab angelis in sinum Abrahæ. Mortuus est autem et dives, et sepultus est in inferno."},{"number":23,"verse":"Elevans autem oculos suos, cum esset in tormentis, vidit Abraham a longe, et Lazarum in sinu ejus :"},{"number":24,"verse":"et ipse clamans dixit : Pater Abraham, miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior in hac flamma."},{"number":25,"verse":"Et dixit illi Abraham : Fili, recordare quia recepisti bona in vita tua, et Lazarus similiter mala : nunc autem hic consolatur, tu vero cruciaris :"},{"number":26,"verse":"et in his omnibus inter nos et vos chaos magnum firmatum est : ut hi qui volunt hinc transire ad vos, non possint, neque inde huc transmeare."},{"number":27,"verse":"Et ait : Rogo ergo te, pater, ut mittas eum in domum patris mei :"},{"number":28,"verse":"habeo enim quinque fratres : ut testetur illis, ne et ipsi veniant in hunc locum tormentorum."},{"number":29,"verse":"Et ait illi Abraham : Habent Moysen et prophetas : audiant illos."},{"number":30,"verse":"At ille dixit : Non, pater Abraham : sed si quis ex mortuis ierit ad eos, pœnitentiam agent."},{"number":31,"verse":"Ait autem illi : Si Moysen et prophetas non audiunt, neque si quis ex mortuis resurrexerit, credent."}]}