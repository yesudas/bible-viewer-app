{"bibleAbbr":"CVg2018","bookName":"Luke","bookEnglishName":"Luke","chapterNumber":9,"verses":[{"number":1,"verse":"Convocatis autem duodecim Apostolis, dedit illis virtutem et potestatem super omnia dæmonia, et ut languores curarent."},{"number":2,"verse":"Et misit illos prædicare regnum Dei, et sanare infirmos."},{"number":3,"verse":"Et ait ad illos : Nihil tuleritis in via, neque virgam, neque peram, neque panem, neque pecuniam, neque duas tunicas habeatis."},{"number":4,"verse":"Et in quamcumque domum intraveritis, ibi manete, et inde ne exeatis."},{"number":5,"verse":"Et quicumque non receperint vos : exeuntes de civitate illa, etiam pulverem pedum vestrorum excutite in testimonium supra illos."},{"number":6,"verse":"Egressi autem circuibant per castella evangelizantes, et curantes ubique."},{"number":7,"verse":"Audivit autem Herodes tetrarcha omnia quæ fiebant ab eo, et hæsitabat eo quod diceretur"},{"number":8,"verse":"a quibusdam : Quia Joannes surrexit a mortuis : a quibusdam vero : Quia Elias apparuit : ab aliis autem : Quia propheta unus de antiquis surrexit."},{"number":9,"verse":"Et ait Herodes : Joannem ego decollavi : quis est autem iste, de quo ego talia audio ? Et quærebat videre eum."},{"number":10,"verse":"Et reversi Apostoli, narraverunt illi quæcumque fecerunt : et assumptis illis secessit seorsum in locum desertum, qui est Bethsaidæ."},{"number":11,"verse":"Quod cum cognovissent turbæ, secutæ sunt illum : et excepit eos, et loquebatur illis de regno Dei, et eos, qui cura indigebant, sanabat."},{"number":12,"verse":"Dies autem cœperat declinare, et accedentes duodecim dixerunt illi : Dimitte turbas, ut euntes in castella villasque quæ circa sunt, divertant, et inveniant escas : quia hic in loco deserto sumus."},{"number":13,"verse":"Ait autem ad illos : Vos date illis manducare. At illi dixerunt : Non sunt nobis plus quam quinque panes et duo pisces : nisi forte nos eamus, et emamus in omnem hanc turbam escas."},{"number":14,"verse":"Erant autem fere viri quinque millia. Ait autem ad discipulos suos : Facite illos discumbere per convivia quinquagenos."},{"number":15,"verse":"Et ita fecerunt : et discumbere fecerunt omnes."},{"number":16,"verse":"Acceptis autem quinque panibus et duobus piscibus, respexit in cælum, et benedixit illis : et fregit, et distribuit discipulis suis, ut ponerent ante turbas."},{"number":17,"verse":"Et manducaverunt omnes, et saturati sunt. Et sublatum est quod superfuit illis, fragmentorum cophini duodecim."},{"number":18,"verse":"Et factum est cum solus esset orans, erant cum illo et discipuli : et interrogavit illos, dicens : Quem me dicunt esse turbæ ?"},{"number":19,"verse":"At illi responderunt, et dixerunt : Joannem Baptistam, alii autem Eliam, alii vero quia unus propheta de prioribus surrexit."},{"number":20,"verse":"Dixit autem illis : Vos autem quem me esse dicitis ? Respondens Simon Petrus, dixit : Christum Dei."},{"number":21,"verse":"At ille increpans illos, præcepit ne cui dicerent hoc,"},{"number":22,"verse":"dicens : Quia oportet Filium hominis multa pati, et reprobari a senioribus, et principibus sacerdotum, et scribis, et occidi, et tertia die resurgere."},{"number":23,"verse":"Dicebat autem ad omnes : Si quis vult post me venire, abneget semetipsum, et tollat crucem suam quotidie, et sequatur me."},{"number":24,"verse":"Qui enim voluerit animam suam salvam facere, perdet illam : nam qui perdiderit animam suam propter me, salvam faciet illam."},{"number":25,"verse":"Quid enim proficit homo, si lucretur universum mundum, se autem ipsum perdat, et detrimentum sui faciat ?"},{"number":26,"verse":"Nam qui me erubuerit, et meos sermones : hunc Filius hominis erubescet cum venerit in majestate sua, et Patris, et sanctorum angelorum."},{"number":27,"verse":"Dico autem vobis vere : sunt aliqui hic stantes, qui non gustabunt mortem donec videant regnum Dei."},{"number":28,"verse":"Factum est autem post hæc verba fere dies octo, et assumpsit Petrum, et Jacobum, et Joannem, et ascendit in montem ut oraret."},{"number":29,"verse":"Et facta est, dum oraret, species vultus ejus altera : et vestitus ejus albus et refulgens."},{"number":30,"verse":"Et ecce duo viri loquebantur cum illo. Erant autem Moyses et Elias,"},{"number":31,"verse":"visi in majestate : et dicebant excessum ejus, quem completurus erat in Jerusalem."},{"number":32,"verse":"Petrus vero, et qui cum illo erant, gravati erant somno. Et evigilantes viderunt majestatem ejus, et duos viros qui stabant cum illo."},{"number":33,"verse":"Et factum est cum discederent ab illo, ait Petrus ad Jesum : Præceptor, bonum est nos hic esse : et faciamus tria tabernacula, unum tibi, et unum Moysi, et unum Eliæ : nesciens quid diceret."},{"number":34,"verse":"Hæc autem illo loquente, facta est nubes, et obumbravit eos : et timuerunt, intrantibus illis in nubem."},{"number":35,"verse":"Et vox facta est de nube, dicens : Hic est Filius meus dilectus, ipsum audite."},{"number":36,"verse":"Et dum fieret vox, inventus est Jesus solus. Et ipsi tacuerunt, et nemini dixerunt in illis diebus quidquam ex his quæ viderant."},{"number":37,"verse":"Factum est autem in sequenti die, descendentibus illis de monte, occurrit illis turba multa."},{"number":38,"verse":"Et ecce vir de turba exclamavit, dicens : Magister, obsecro te, respice in filium meum quia unicus est mihi :"},{"number":39,"verse":"et ecce spiritus apprehendit eum, et subito clamat, et elidit, et dissipat eum cum spuma, et vix discedit dilanians eum :"},{"number":40,"verse":"et rogavi discipulos tuos ut ejicerent illum, et non potuerunt."},{"number":41,"verse":"Respondens autem Jesus, dixit : O generatio infidelis, et perversa, usquequo ero apud vos, et patiar vos ? adduc huc filium tuum."},{"number":42,"verse":"Et cum accederet, elisit illum dæmonium, et dissipavit."},{"number":43,"verse":"Et increpavit Jesus spiritum immundum, et sanavit puerum, et reddidit illum patri ejus."},{"number":44,"verse":"Stupebant autem omnes in magnitudine Dei : omnibusque mirantibus in omnibus quæ faciebat, dixit ad discipulos suos : Ponite vos in cordibus vestris sermones istos : Filius enim hominis futurum est ut tradatur in manus hominum."},{"number":45,"verse":"At illi ignorabant verbum istud, et erat velatum ante eos ut non sentirent illud : et timebant eum interrogare de hoc verbo."},{"number":46,"verse":"Intravit autem cogitatio in eos quis eorum major esset."},{"number":47,"verse":"At Jesus videns cogitationes cordis illorum, apprehendit puerum, et statuit illum secus se,"},{"number":48,"verse":"et ait illis : Quicumque susceperit puerum istum in nomine meo, me recipit : et quicumque me receperit, recipit eum qui me misit. Nam qui minor est inter vos omnes, hic major est."},{"number":49,"verse":"Respondens autem Joannes dixit : Præceptor, vidimus quemdam in nomine tuo ejicientem dæmonia, et prohibuimus eum : quia non sequitur nobiscum."},{"number":50,"verse":"Et ait ad illum Jesus : Nolite prohibere : qui enim non est adversum vos, pro vobis est."},{"number":51,"verse":"Factum est autem dum complerentur dies assumptionis ejus, et ipse faciem suam firmavit ut iret in Jerusalem."},{"number":52,"verse":"Et misit nuntios ante conspectum suum : et euntes intraverunt in civitatem Samaritanorum ut parerent illi."},{"number":53,"verse":"Et non receperunt eum, quia facies ejus erat euntis in Jerusalem."},{"number":54,"verse":"Cum vidissent autem discipuli ejus Jacobus et Joannes, dixerunt : Domine, vis dicimus ut ignis descendat de cælo, et consumat illos ?"},{"number":55,"verse":"Et conversus increpavit illos, dicens : Nescitis cujus spiritus estis."},{"number":56,"verse":"Filius hominis non venit animas perdere, sed salvare. Et abierunt in aliud castellum."},{"number":57,"verse":"Factum est autem : ambulantibus illis in via, dixit quidam ad illum : Sequar te quocumque ieris."},{"number":58,"verse":"Dixit illi Jesus : Vulpes foveas habent, et volucres cæli nidos : Filius autem hominis non habet ubi caput reclinet."},{"number":59,"verse":"Ait autem ad alterum : Sequere me : ille autem dixit : Domine, permitte mihi primum ire, et sepelire patrem meum."},{"number":60,"verse":"Dixitque ei Jesus : Sine ut mortui sepeliant mortuos suos : tu autem vade, et annuntia regnum Dei."},{"number":61,"verse":"Et ait alter : Sequar te Domine, sed permitte mihi primum renuntiare his quæ domi sunt."},{"number":62,"verse":"Ait ad illum Jesus : Nemo mittens manum suam ad aratrum, et respiciens retro, aptus est regno Dei."}]}