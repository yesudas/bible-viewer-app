{"bibleAbbr":"CVg2018","bookName":"Luke","bookEnglishName":"Luke","chapterNumber":20,"verses":[{"number":1,"verse":"Et factum est in una dierum, docente illo populum in templo, et evangelizante, convenerunt principes sacerdotum, et scribæ cum senioribus,"},{"number":2,"verse":"et aiunt dicentes ad illum : Dic nobis in qua potestate hæc facis ? aut quis est qui dedit tibi hanc potestatem ?"},{"number":3,"verse":"Respondens autem Jesus, dixit ad illos : Interrogabo vos et ego unum verbum. Respondete mihi :"},{"number":4,"verse":"baptismus Joannis de cælo erat, an ex hominibus ?"},{"number":5,"verse":"At illi cogitabant intra se, dicentes : Quia si dixerimus : De cælo, dicet : Quare ergo non credidistis illi ?"},{"number":6,"verse":"Si autem dixerimus : Ex hominibus, plebs universa lapidabit nos : certi sunt enim Joannem prophetam esse."},{"number":7,"verse":"Et responderunt se nescire unde esset."},{"number":8,"verse":"Et Jesus ait illis : Neque ego dico vobis in qua potestate hæc facio."},{"number":9,"verse":"Cœpit autem dicere ad plebem parabolam hanc : Homo plantavit vineam, et locavit eam colonis : et ipse peregre fuit multis temporibus."},{"number":10,"verse":"Et in tempore misit ad cultores servum, ut de fructu vineæ darent illi. Qui cæsum dimiserunt eum inanem."},{"number":11,"verse":"Et addidit alterum servum mittere. Illi autem hunc quoque cædentes, et afficientes contumelia, dimiserunt inanem."},{"number":12,"verse":"Et addidit tertium mittere : qui et illum vulnerantes ejecerunt."},{"number":13,"verse":"Dixit autem dominus vineæ : Quid faciam ? Mittam filium meum dilectum : forsitan, cum hunc viderint, verebuntur."},{"number":14,"verse":"Quem cum vidissent coloni, cogitaverunt intra se, dicentes : Hic est hæres, occidamus illum, ut nostra fiat hæreditas."},{"number":15,"verse":"Et ejectum illum extra vineam, occiderunt. Quid ergo faciet illis dominus vineæ ?"},{"number":16,"verse":"veniet, et perdet colonos istos, et dabit vineam aliis. Quo audito, dixerunt illi : Absit."},{"number":17,"verse":"Ille autem aspiciens eos, ait : Quid est ergo hoc quod scriptum est : Lapidem quem reprobaverunt ædificantes, hic factus est in caput anguli ?"},{"number":18,"verse":"Omnis qui ceciderit super illum lapidem, conquassabitur : super quem autem ceciderit, comminuet illum."},{"number":19,"verse":"Et quærebant principes sacerdotum et scribæ mittere in illum manus illa hora, et timuerunt populum : cognoverunt enim quod ad ipsos dixerit similitudinem hanc."},{"number":20,"verse":"Et observantes miserunt insidiatores, qui se justos simularent, ut caperent eum in sermone, ut traderent illum principatui, et potestati præsidis."},{"number":21,"verse":"Et interrogaverunt eum, dicentes : Magister, scimus quia recte dicis et doces : et non accipis personam, sed viam Dei in veritate doces."},{"number":22,"verse":"Licet nobis tributum dare Cæsari, an non ?"},{"number":23,"verse":"Considerans autem dolum illorum, dixit ad eos : Quid me tentatis ?"},{"number":24,"verse":"ostendite mihi denarium. Cujus habet imaginem et inscriptionem ? Respondentes dixerunt ei : Cæsaris."},{"number":25,"verse":"Et ait illis : Reddite ergo quæ sunt Cæsaris, Cæsari : et quæ sunt Dei, Deo."},{"number":26,"verse":"Et non potuerunt verbum ejus reprehendere coram plebe : et mirati in responso ejus, tacuerunt."},{"number":27,"verse":"Accesserunt autem quidam sadducæorum, qui negant esse resurrectionem, et interrogaverunt eum,"},{"number":28,"verse":"dicentes : Magister, Moyses scripsit nobis : Si frater alicujus mortuus fuerit habens uxorem, et hic sine liberis fuerit, ut accipiat eam frater ejus uxorem, et suscitet semen fratri suo."},{"number":29,"verse":"Septem ergo fratres erant : et primus accepit uxorem, et mortuus est sine filiis."},{"number":30,"verse":"Et sequens accepit illam, et ipse mortuus est sine filio."},{"number":31,"verse":"Et tertius accepit illam. Similiter et omnes septem, et non reliquerunt semen, et mortui sunt."},{"number":32,"verse":"Novissime omnium mortua est et mulier."},{"number":33,"verse":"In resurrectione ergo, cujus eorum erit uxor ? siquidem septem habuerunt eam uxorem."},{"number":34,"verse":"Et ait illis Jesus : Filii hujus sæculi nubunt, et traduntur ad nuptias :"},{"number":35,"verse":"illi vero qui digni habebuntur sæculo illo, et resurrectione ex mortuis, neque nubent, neque ducent uxores :"},{"number":36,"verse":"neque enim ultra mori potuerunt : æquales enim angelis sunt, et filii sunt Dei, cum sint filii resurrectionis."},{"number":37,"verse":"Quia vero resurgant mortui, et Moyses ostendit secus rubum, sicut dicit Dominum, Deum Abraham, et Deum Isaac, et Deum Jacob."},{"number":38,"verse":"Deus autem non est mortuorum, sed vivorum : omnes enim vivunt ei."},{"number":39,"verse":"Respondentes autem quidam scribarum, dixerunt ei : Magister, bene dixisti."},{"number":40,"verse":"Et amplius non audebant eum quidquam interrogare."},{"number":41,"verse":"Dixit autem ad illos : Quomodo dicunt Christum filium esse David ?"},{"number":42,"verse":"et ipse David dicit in libro Psalmorum : Dixit Dominus Domino meo : sede a dextris meis,"},{"number":43,"verse":"donec ponam inimicos tuos scabellum pedum tuorum."},{"number":44,"verse":"David ergo Dominum illum vocat : et quomodo filius ejus est ?"},{"number":45,"verse":"Audiente autem omni populo, dixit discipulis suis :"},{"number":46,"verse":"Attendite a scribis, qui volunt ambulare in stolis, et amant salutationes in foro, et primas cathedras in synagogis, et primos discubitus in conviviis,"},{"number":47,"verse":"qui devorant domos viduarum, simulantes longam orationem : hi accipient damnationem majorem."}]}