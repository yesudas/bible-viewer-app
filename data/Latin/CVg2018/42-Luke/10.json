{"bibleAbbr":"CVg2018","bookName":"Luke","bookEnglishName":"Luke","chapterNumber":10,"verses":[{"number":1,"verse":"Post hæc autem designavit Dominus et alios septuaginta duos : et misit illos binos ante faciem suam in omnem civitatem et locum, quo erat ipse venturus."},{"number":2,"verse":"Et dicebat illis : Messis quidem multa, operarii autem pauci. Rogate ergo dominum messis ut mittat operarios in messem suam."},{"number":3,"verse":"Ite : ecce ego mitto vos sicut agnos inter lupos."},{"number":4,"verse":"Nolite portare sacculum, neque peram, neque calceamenta, et neminem per viam salutaveritis."},{"number":5,"verse":"In quamcumque domum intraveritis, primum dicite : Pax huic domui :"},{"number":6,"verse":"et si ibi fuerit filius pacis, requiescet super illum pax vestra : sin autem, ad vos revertetur."},{"number":7,"verse":"In eadem autem domo manete, edentes et bibentes quæ apud illos sunt : dignus est enim operarius mercede sua. Nolite transire de domo in domum."},{"number":8,"verse":"Et in quamcumque civitatem intraveritis, et susceperint vos, manducate quæ apponuntur vobis :"},{"number":9,"verse":"et curate infirmos, qui in illa sunt, et dicite illis : Appropinquavit in vos regnum Dei."},{"number":10,"verse":"In quamcumque autem civitatem intraveritis, et non susceperint vos, exeuntes in plateas ejus, dicite :"},{"number":11,"verse":"Etiam pulverem, qui adhæsit nobis de civitate vestra, extergimus in vos : tamen hoc scitote, quia appropinquavit regnum Dei."},{"number":12,"verse":"Dico vobis, quia Sodomis in die illa remissius erit, quam illi civitati."},{"number":13,"verse":"Væ tibi Corozain ! væ tibi Bethsaida ! quia si in Tyro et Sidone factæ fuissent virtutes quæ factæ sunt in vobis, olim in cilicio et cinere sedentes pœniterent."},{"number":14,"verse":"Verumtamen Tyro et Sidoni remissius erit in judicio, quam vobis."},{"number":15,"verse":"Et tu Capharnaum, usque ad cælum exaltata, usque ad infernum demergeris."},{"number":16,"verse":"Qui vos audit, me audit : et qui vos spernit, me spernit. Qui autem me spernit, spernit eum qui misit me."},{"number":17,"verse":"Reversi sunt autem septuaginta duo cum gaudio, dicentes : Domine, etiam dæmonia subjiciuntur nobis in nomine tuo."},{"number":18,"verse":"Et ait illis : Videbam Satanam sicut fulgor de cælo cadentem."},{"number":19,"verse":"Ecce dedi vobis potestatem calcandi supra serpentes, et scorpiones, et super omnem virtutem inimici : et nihil vobis nocebit."},{"number":20,"verse":"Verumtamen in hoc nolite gaudere quia spiritus vobis subjiciuntur : gaudete autem, quod nomina vestra scripta sunt in cælis."},{"number":21,"verse":"In ipsa hora exsultavit Spiritu Sancto, et dixit : Confiteor tibi Pater, Domine cæli et terræ, quod abscondisti hæc a sapientibus et prudentibus, et revelasti ea parvulis. Etiam Pater : quoniam sic placuit ante te."},{"number":22,"verse":"Omnia mihi tradita sunt a Patre meo. Et nemo scit quis sit Filius, nisi Pater : et quis sit Pater, nisi Filius, et cui voluerit Filius revelare."},{"number":23,"verse":"Et conversus ad discipulos suos, dixit : Beati oculi qui vident quæ vos videtis."},{"number":24,"verse":"Dico enim vobis quod multi prophetæ et reges voluerunt videre quæ vos videtis, et non viderunt : et audire quæ auditis, et non audierunt."},{"number":25,"verse":"Et ecce quidam legisperitus surrexit tentans illum, et dicens : Magister, quid faciendo vitam æternam possidebo ?"},{"number":26,"verse":"At ille dixit ad eum : In lege quid scriptum est ? quomodo legis ?"},{"number":27,"verse":"Ille respondens dixit : Diliges Dominum Deum tuum ex toto corde tuo, et ex tota anima tua, et ex omnibus virtutibus tuis, et ex omni mente tua : et proximum tuum sicut teipsum."},{"number":28,"verse":"Dixitque illi : Recte respondisti : hoc fac, et vives."},{"number":29,"verse":"Ille autem volens justificare seipsum, dixit ad Jesum : Et quis est meus proximus ?"},{"number":30,"verse":"Suscipiens autem Jesus, dixit : Homo quidam descendebat ab Jerusalem in Jericho, et incidit in latrones, qui etiam despoliaverunt eum : et plagis impositis abierunt semivivo relicto."},{"number":31,"verse":"Accidit autem ut sacerdos quidam descenderet eadem via : et viso illo præterivit."},{"number":32,"verse":"Similiter et Levita, cum esset secus locum, et videret eum, pertransiit."},{"number":33,"verse":"Samaritanus autem quidam iter faciens, venit secus eum : et videns eum, misericordia motus est."},{"number":34,"verse":"Et appropians alligavit vulnera ejus, infundens oleum et vinum : et imponens illum in jumentum suum, duxit in stabulum, et curam ejus egit."},{"number":35,"verse":"Et altera die protulit duos denarios, et dedit stabulario, et ait : Curam illius habe : et quodcumque supererogaveris, ego cum rediero reddam tibi."},{"number":36,"verse":"Quis horum trium videtur tibi proximus fuisse illi, qui incidit in latrones ?"},{"number":37,"verse":"At ille dixit : Qui fecit misericordiam in illum. Et ait illi Jesus : Vade, et tu fac similiter."},{"number":38,"verse":"Factum est autem, dum irent, et ipse intravit in quoddam castellum : et mulier quædam, Martha nomine, excepit illum in domum suam,"},{"number":39,"verse":"et huic erat soror nomine Maria, quæ etiam sedens secus pedes Domini, audiebat verbum illius."},{"number":40,"verse":"Martha autem satagebat circa frequens ministerium : quæ stetit, et ait : Domine, non est tibi curæ quod soror mea reliquit me solam ministrare ? dic ergo illi ut me adjuvet."},{"number":41,"verse":"Et respondens dixit illi Dominus : Martha, Martha, sollicita es, et turbaris erga plurima,"},{"number":42,"verse":"porro unum est necessarium. Maria optimam partem elegit, quæ non auferetur ab ea."}]}