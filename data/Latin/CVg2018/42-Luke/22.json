{"bibleAbbr":"CVg2018","bookName":"Luke","bookEnglishName":"Luke","chapterNumber":22,"verses":[{"number":1,"verse":"Appropinquabat autem dies festus azymorum, qui dicitur Pascha :"},{"number":2,"verse":"et quærebant principes sacerdotum, et scribæ, quomodo Jesum interficerent : timebant vero plebem."},{"number":3,"verse":"Intravit autem Satanas in Judam, qui cognominabatur Iscariotes, unum de duodecim :"},{"number":4,"verse":"et abiit, et locutus est cum principibus sacerdotum, et magistratibus, quemadmodum illum traderet eis."},{"number":5,"verse":"Et gavisi sunt, et pacti sunt pecuniam illi dare."},{"number":6,"verse":"Et spopondit, et quærebat opportunitatem ut traderet illum sine turbis."},{"number":7,"verse":"Venit autem dies azymorum, in qua necesse erat occidi pascha."},{"number":8,"verse":"Et misit Petrum et Joannem, dicens : Euntes parate nobis pascha, ut manducemus."},{"number":9,"verse":"At illi dixerunt : Ubi vis paremus ?"},{"number":10,"verse":"Et dixit ad eos : Ecce introëuntibus vobis in civitatem occurret vobis homo quidam amphoram aquæ portans : sequimini eum in domum, in quam intrat,"},{"number":11,"verse":"et dicetis patrifamilias domus : Dicit tibi Magister : Ubi est diversorium, ubi pascha cum discipulis meis manducem ?"},{"number":12,"verse":"Et ipse ostendet vobis cœnaculum magnum stratum, et ibi parate."},{"number":13,"verse":"Euntes autem invenerunt sicut dixit illis, et paraverunt pascha."},{"number":14,"verse":"Et cum facta esset hora, discubuit, et duodecim apostoli cum eo."},{"number":15,"verse":"Et ait illis : Desiderio desideravi hoc pascha manducare vobiscum, antequam patiar."},{"number":16,"verse":"Dico enim vobis, quia ex hoc non manducabo illud, donec impleatur in regno Dei."},{"number":17,"verse":"Et accepto calice gratias egit, et dixit : Accipite, et dividite inter vos."},{"number":18,"verse":"Dico enim vobis quod non bibam de generatione vitis donec regnum Dei veniat."},{"number":19,"verse":"Et accepto pane gratias egit, et fregit, et dedit eis, dicens : Hoc est corpus meum, quod pro vobis datur : hoc facite in meam commemorationem."},{"number":20,"verse":"Similiter et calicem, postquam cœnavit, dicens : Hic est calix novum testamentum in sanguine meo, qui pro vobis fundetur."},{"number":21,"verse":"Verumtamen ecce manus tradentis me, mecum est in mensa."},{"number":22,"verse":"Et quidem Filius hominis, secundum quod definitum est, vadit : verumtamen væ homini illi per quem tradetur."},{"number":23,"verse":"Et ipsi cœperunt quærere inter se quis esset ex eis qui hoc facturus esset."},{"number":24,"verse":"Facta est autem et contentio inter eos, quis eorum videretur esse major."},{"number":25,"verse":"Dixit autem eis : Reges gentium dominantur eorum : et qui potestatem habent super eos, benefici vocantur."},{"number":26,"verse":"Vos autem non sic : sed qui major est in vobis, fiat sicut minor : et qui præcessor est, sicut ministrator."},{"number":27,"verse":"Nam quis major est, qui recumbit, an qui ministrat ? nonne qui recumbit ? Ego autem in medio vestrum sum, sicut qui ministrat :"},{"number":28,"verse":"vos autem estis, qui permansistis mecum in tentationibus meis."},{"number":29,"verse":"Et ego dispono vobis sicut disposuit mihi Pater meus regnum,"},{"number":30,"verse":"ut edatis et bibatis super mensam meam in regno meo, et sedeatis super thronos judicantes duodecim tribus Israël."},{"number":31,"verse":"Ait autem Dominus : Simon, Simon, ecce Satanas expetivit vos ut cribraret sicut triticum :"},{"number":32,"verse":"ego autem rogavi pro te ut non deficiat fides tua : et tu aliquando conversus, confirma fratres tuos."},{"number":33,"verse":"Qui dixit ei : Domine, tecum paratus sum et in carcerem et in mortem ire."},{"number":34,"verse":"At ille dixit : Dico tibi, Petre, non cantabit hodie gallus, donec ter abneges nosse me. Et dixit eis :"},{"number":35,"verse":"Quando misi vos sine sacculo, et pera, et calceamentis, numquid aliquid defuit vobis ?"},{"number":36,"verse":"At illi dixerunt : Nihil. Dixit ergo eis : Sed nunc qui habet sacculum, tollat ; similiter et peram : et qui non habet, vendat tunicam suam et emat gladium."},{"number":37,"verse":"Dico enim vobis, quoniam adhuc hoc quod scriptum est, oportet impleri in me : Et cum iniquis deputatus est. Etenim ea quæ sunt de me finem habent."},{"number":38,"verse":"At illi dixerunt : Domine, ecce duo gladii hic. At ille dixit eis : Satis est."},{"number":39,"verse":"Et egressus ibat secundum consuetudinem in monte Olivarum. Secuti sunt autem illum et discipuli."},{"number":40,"verse":"Et cum pervenisset ad locum, dixit illis : Orate ne intretis in tentationem."},{"number":41,"verse":"Et ipse avulsus est ab eis quantum jactus est lapidis : et positis genibus orabat,"},{"number":42,"verse":"dicens : Pater, si vis, transfer calicem istum a me : verumtamen non mea voluntas, sed tua fiat."},{"number":43,"verse":"Apparuit autem illi angelus de cælo, confortans eum. Et factus in agonia, prolixius orabat."},{"number":44,"verse":"Et factus est sudor ejus sicut guttæ sanguinis decurrentis in terram."},{"number":45,"verse":"Et cum surrexisset ab oratione et venisset ad discipulos suos, invenit eos dormientes præ tristitia."},{"number":46,"verse":"Et ait illis : Quid dormitis ? surgite, orate, ne intretis in tentationem."},{"number":47,"verse":"Adhuc eo loquente, ecce turba : et qui vocabatur Judas, unus de duodecim, antecedebat eos, et appropinquavit Jesu ut oscularetur eum."},{"number":48,"verse":"Jesus autem dixit illi : Juda, osculo Filium hominis tradis ?"},{"number":49,"verse":"Videntes autem hi qui circa ipsum erant, quod futurum erat, dixerunt ei : Domine, si percutimus in gladio ?"},{"number":50,"verse":"Et percussit unus ex illis servum principis sacerdotum, et amputavit auriculam ejus dexteram."},{"number":51,"verse":"Respondens autem Jesus, ait : Sinite usque huc. Et cum tetigisset auriculam ejus, sanavit eum."},{"number":52,"verse":"Dixit autem Jesus ad eos qui venerant ad se principes sacerdotum, et magistratus templi, et seniores : Quasi ad latronem existis cum gladiis et fustibus ?"},{"number":53,"verse":"Cum quotidie vobiscum fuerim in templo, non extendistis manus in me : sed hæc est hora vestra, et potestas tenebrarum."},{"number":54,"verse":"Comprehendentes autem eum, duxerunt ad domum principis sacerdotum : Petrus vero sequebatur a longe."},{"number":55,"verse":"Accenso autem igne in medio atrii et circumsedentibus illis, erat Petrus in medio eorum."},{"number":56,"verse":"Quem cum vidisset ancilla quædam sedentem ad lumen, et eum fuisset intuita, dixit : Et hic cum illo erat."},{"number":57,"verse":"At ille negavit eum, dicens : Mulier, non novi illum."},{"number":58,"verse":"Et post pusillum alius videns eum, dixit : Et tu de illis es. Petrus vero ait : O homo, non sum."},{"number":59,"verse":"Et intervallo facto quasi horæ unius, alius quidam affirmabat, dicens : Vere et hic cum illo erat : nam et Galilæus est."},{"number":60,"verse":"Et ait Petrus : Homo, nescio quid dicis. Et continuo, adhuc illo loquente, cantavit gallus."},{"number":61,"verse":"Et conversus Dominus respexit Petrum, et recordatus est Petrus verbi Domini, sicut dixerat : Quia priusquam gallus cantet, ter me negabis."},{"number":62,"verse":"Et egressus foras Petrus flevit amare."},{"number":63,"verse":"Et viri qui tenebant illum, illudebant ei, cædentes."},{"number":64,"verse":"Et velaverunt eum, et percutiebant faciem ejus : et interrogabant eum, dicentes : Prophetiza, quis est, qui te percussit ?"},{"number":65,"verse":"Et alia multa blasphemantes dicebant in eum."},{"number":66,"verse":"Et ut factus est dies, convenerunt seniores plebis, et principes sacerdotum, et scribæ, et duxerunt illum in concilium suum, dicentes : Si tu es Christus, dic nobis."},{"number":67,"verse":"Et ait illis : Si vobis dixero, non credetis mihi :"},{"number":68,"verse":"si autem et interrogavero, non respondebitis mihi, neque dimittetis."},{"number":69,"verse":"Ex hoc autem erit Filius hominis sedens a dextris virtutis Dei."},{"number":70,"verse":"Dixerunt autem omnes : Tu ergo es Filius Dei ? Qui ait : Vos dicitis, quia ego sum."},{"number":71,"verse":"At illi dixerunt : Quid adhuc desideramus testimonium ? ipsi enim audivimus de ore ejus."}]}