{"bibleAbbr":"CVg2018","bookName":"Luke","bookEnglishName":"Luke","chapterNumber":2,"verses":[{"number":1,"verse":"Factum est autem in diebus illis, exiit edictum a Cæsare Augusto ut describeretur universus orbis."},{"number":2,"verse":"Hæc descriptio prima facta est a præside Syriæ Cyrino :"},{"number":3,"verse":"et ibant omnes ut profiterentur singuli in suam civitatem."},{"number":4,"verse":"Ascendit autem et Joseph a Galilæa de civitate Nazareth in Judæam, in civitatem David, quæ vocatur Bethlehem : eo quod esset de domo et familia David,"},{"number":5,"verse":"ut profiteretur cum Maria desponsata sibi uxore prægnante."},{"number":6,"verse":"Factum est autem, cum essent ibi, impleti sunt dies ut pareret."},{"number":7,"verse":"Et peperit filium suum primogenitum, et pannis eum involvit, et reclinavit eum in præsepio : quia non erat eis locus in diversorio."},{"number":8,"verse":"Et pastores erant in regione eadem vigilantes, et custodientes vigilias noctis super gregem suum."},{"number":9,"verse":"Et ecce angelus Domini stetit juxta illos, et claritas Dei circumfulsit illos, et timuerunt timore magno."},{"number":10,"verse":"Et dixit illis angelus : Nolite timere : ecce enim evangelizo vobis gaudium magnum, quod erit omni populo :"},{"number":11,"verse":"quia natus est vobis hodie Salvator, qui est Christus Dominus, in civitate David."},{"number":12,"verse":"Et hoc vobis signum : invenietis infantem pannis involutum, et positum in præsepio."},{"number":13,"verse":"Et subito facta est cum angelo multitudo militiæ cælestis laudantium Deum, et dicentium :"},{"number":14,"verse":"Gloria in altissimis Deo, et in terra pax hominibus bonæ voluntatis."},{"number":15,"verse":"Et factum est, ut discesserunt ab eis angeli in cælum : pastores loquebantur ad invicem : Transeamus usque Bethlehem, et videamus hoc verbum, quod factum est, quod Dominus ostendit nobis."},{"number":16,"verse":"Et venerunt festinantes : et invenerunt Mariam, et Joseph, et infantem positum in præsepio."},{"number":17,"verse":"Videntes autem cognoverunt de verbo, quod dictum erat illis de puero hoc."},{"number":18,"verse":"Et omnes qui audierunt, mirati sunt : et de his quæ dicta erant a pastoribus ad ipsos."},{"number":19,"verse":"Maria autem conservabat omnia verba hæc, conferens in corde suo."},{"number":20,"verse":"Et reversi sunt pastores glorificantes et laudantes Deum in omnibus quæ audierant et viderant, sicut dictum est ad illos."},{"number":21,"verse":"Et postquam consummati sunt dies octo, ut circumcideretur puer, vocatum est nomen ejus Jesus, quod vocatum est ab angelo priusquam in utero conciperetur."},{"number":22,"verse":"Et postquam impleti sunt dies purgationis ejus secundum legem Moysi, tulerunt illum in Jerusalem, ut sisterent eum Domino,"},{"number":23,"verse":"sicut scriptum est in lege Domini : Quia omne masculinum adaperiens vulvam, sanctum Domino vocabitur :"},{"number":24,"verse":"et ut darent hostiam secundum quod dictum est in lege Domini, par turturum, aut duos pullos columbarum."},{"number":25,"verse":"Et ecce homo erat in Jerusalem, cui nomen Simeon, et homo iste justus, et timoratus, exspectans consolationem Israël : et Spiritus Sanctus erat in eo."},{"number":26,"verse":"Et responsum acceperat a Spiritu Sancto, non visurum se mortem, nisi prius videret Christum Domini."},{"number":27,"verse":"Et venit in spiritu in templum. Et cum inducerent puerum Jesum parentes ejus, ut facerent secundum consuetudinem legis pro eo,"},{"number":28,"verse":"et ipse accepit eum in ulnas suas : et benedixit Deum, et dixit :"},{"number":29,"verse":"Nunc dimittis servum tuum Domine, secundum verbum tuum in pace :"},{"number":30,"verse":"quia viderunt oculi mei salutare tuum,"},{"number":31,"verse":"quod parasti ante faciem omnium populorum :"},{"number":32,"verse":"lumen ad revelationem gentium, et gloriam plebis tuæ Israël."},{"number":33,"verse":"Et erat pater ejus et mater mirantes super his quæ dicebantur de illo."},{"number":34,"verse":"Et benedixit illis Simeon, et dixit ad Mariam matrem ejus : Ecce positus est hic in ruinam et in resurrectionem multorum in Israël, et in signum cui contradicetur :"},{"number":35,"verse":"et tuam ipsius animam pertransibit gladius ut revelentur ex multis cordibus cogitationes."},{"number":36,"verse":"Et erat Anna prophetissa, filia Phanuel, de tribu Aser : hæc processerat in diebus multis, et vixerat cum viro suo annis septem a virginitate sua."},{"number":37,"verse":"Et hæc vidua usque ad annos octoginta quatuor : quæ non discedebat de templo, jejuniis et obsecrationibus serviens nocte ac die."},{"number":38,"verse":"Et hæc, ipsa hora superveniens, confitebatur Domino : et loquebatur de illo omnibus, qui exspectabant redemptionem Israël."},{"number":39,"verse":"Et ut perfecerunt omnia secundum legem Domini, reversi sunt in Galilæam in civitatem suam Nazareth."},{"number":40,"verse":"Puer autem crescebat, et confortabatur plenus sapientia : et gratia Dei erat in illo."},{"number":41,"verse":"Et ibant parentes ejus per omnes annos in Jerusalem, in die solemni Paschæ."},{"number":42,"verse":"Et cum factus esset annorum duodecim, ascendentibus illis Jerosolymam secundum consuetudinem diei festi,"},{"number":43,"verse":"consummatisque diebus, cum redirent, remansit puer Jesus in Jerusalem, et non cognoverunt parentes ejus."},{"number":44,"verse":"Existimantes autem illum esse in comitatu, venerunt iter diei, et requirebant eum inter cognatos et notos."},{"number":45,"verse":"Et non invenientes, regressi sunt in Jerusalem, requirentes eum."},{"number":46,"verse":"Et factum est, post triduum invenerunt illum in templo sedentem in medio doctorum, audientem illos, et interrogantem eos."},{"number":47,"verse":"Stupebant autem omnes qui eum audiebant, super prudentia et responsis ejus."},{"number":48,"verse":"Et videntes admirati sunt. Et dixit mater ejus ad illum : Fili, quid fecisti nobis sic ? ecce pater tuus et ego dolentes quærebamus te."},{"number":49,"verse":"Et ait ad illos : Quid est quod me quærebatis ? nesciebatis quia in his quæ Patris mei sunt, oportet me esse ?"},{"number":50,"verse":"Et ipsi non intellexerunt verbum quod locutus est ad eos."},{"number":51,"verse":"Et descendit cum eis, et venit Nazareth : et erat subditus illis. Et mater ejus conservabat omnia verba hæc in corde suo."},{"number":52,"verse":"Et Jesus proficiebat sapientia, et ætate, et gratia apud Deum et homines."}]}