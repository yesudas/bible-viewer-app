{"bibleAbbr":"CVg2018","bookName":"Luke","bookEnglishName":"Luke","chapterNumber":15,"verses":[{"number":1,"verse":"Erant autem appropinquantes ei publicani, et peccatores ut audirent illum."},{"number":2,"verse":"Et murmurabant pharisæi, et scribæ, dicentes : Quia hic peccatores recipit, et manducat cum illis."},{"number":3,"verse":"Et ait ad illos parabolam istam dicens :"},{"number":4,"verse":"Quis ex vobis homo, qui habet centum oves, et si perdiderit unam ex illis, nonne dimittit nonaginta novem in deserto, et vadit ad illam quæ perierat, donec inveniat eam ?"},{"number":5,"verse":"Et cum invenerit eam, imponit in humeros suos gaudens :"},{"number":6,"verse":"et veniens domum convocat amicos et vicinos, dicens illis : Congratulamini mihi, quia inveni ovem meam, quæ perierat."},{"number":7,"verse":"Dico vobis quod ita gaudium erit in cælo super uno peccatore pœnitentiam agente, quam super nonaginta novem justis, qui non indigent pœnitentia."},{"number":8,"verse":"Aut quæ mulier habens drachmas decem, si perdiderit drachmam unam, nonne accendit lucernam, et everrit domum, et quærit diligenter, donec inveniat ?"},{"number":9,"verse":"Et cum invenerit convocat amicas et vicinas, dicens : Congratulamini mihi, quia inveni drachmam quam perdideram."},{"number":10,"verse":"Ita, dico vobis, gaudium erit coram angelis Dei super uno peccatore pœnitentiam agente."},{"number":11,"verse":"Ait autem : Homo quidam habuit duos filios :"},{"number":12,"verse":"et dixit adolescentior ex illis patri : Pater, da mihi portionem substantiæ, quæ me contingit. Et divisit illis substantiam."},{"number":13,"verse":"Et non post multos dies, congregatis omnibus, adolescentior filius peregre profectus est in regionem longinquam, et ibi dissipavit substantiam suam vivendo luxuriose."},{"number":14,"verse":"Et postquam omnia consummasset, facta est fames valida in regione illa, et ipse cœpit egere."},{"number":15,"verse":"Et abiit, et adhæsit uni civium regionis illius : et misit illum in villam suam ut pasceret porcos."},{"number":16,"verse":"Et cupiebat implere ventrem suum de siliquis, quas porci manducabant : et nemo illi dabat."},{"number":17,"verse":"In se autem reversus, dixit : Quanti mercenarii in domo patris mei abundant panibus, ego autem hic fame pereo !"},{"number":18,"verse":"surgam, et ibo ad patrem meum, et dicam ei : Pater, peccavi in cælum, et coram te :"},{"number":19,"verse":"jam non sum dignus vocari filius tuus : fac me sicut unum de mercenariis tuis."},{"number":20,"verse":"Et surgens venit ad patrem suum. Cum autem adhuc longe esset, vidit illum pater ipsius, et misericordia motus est, et accurrens cecidit super collum ejus, et osculatus est eum."},{"number":21,"verse":"Dixitque ei filius : Pater, peccavi in cælum, et coram te : jam non sum dignus vocari filius tuus."},{"number":22,"verse":"Dixit autem pater ad servos suos : Cito proferte stolam primam, et induite illum, et date annulum in manum ejus, et calceamenta in pedes ejus :"},{"number":23,"verse":"et adducite vitulum saginatum, et occidite, et manducemus, et epulemur :"},{"number":24,"verse":"quia hic filius meus mortuus erat, et revixit : perierat, et inventus est. Et cœperunt epulari."},{"number":25,"verse":"Erat autem filius ejus senior in agro : et cum veniret, et appropinquaret domui, audivit symphoniam et chorum :"},{"number":26,"verse":"et vocavit unum de servis, et interrogavit quid hæc essent."},{"number":27,"verse":"Isque dixit illi : Frater tuus venit, et occidit pater tuus vitulum saginatum, quia salvum illum recepit."},{"number":28,"verse":"Indignatus est autem, et nolebat introire. Pater ergo illius egressus, cœpit rogare illum."},{"number":29,"verse":"At ille respondens, dixit patri suo : Ecce tot annis servio tibi, et numquam mandatum tuum præterivi : et numquam dedisti mihi hædum ut cum amicis meis epularer."},{"number":30,"verse":"Sed postquam filius tuus hic, qui devoravit substantiam suam cum meretricibus, venit, occidisti illi vitulum saginatum."},{"number":31,"verse":"At ipse dixit illi : Fili, tu semper mecum es, et omnia mea tua sunt :"},{"number":32,"verse":"epulari autem, et gaudere oportebat, quia frater tuus hic mortuus erat, et revixit ; perierat, et inventus est."}]}