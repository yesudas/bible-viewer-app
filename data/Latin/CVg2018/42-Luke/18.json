{"bibleAbbr":"CVg2018","bookName":"Luke","bookEnglishName":"Luke","chapterNumber":18,"verses":[{"number":1,"verse":"Dicebat autem et parabolam ad illos, quoniam oportet semper orare et non deficere,"},{"number":2,"verse":"dicens : Judex quidam erat in quadam civitate, qui Deum non timebat, et hominem non reverebatur."},{"number":3,"verse":"Vidua autem quædam erat in civitate illa, et veniebat ad eum, dicens : Vindica me de adversario meo."},{"number":4,"verse":"Et nolebat per multum tempus. Post hæc autem dixit intra se : Etsi Deum non timeo, nec hominem revereor :"},{"number":5,"verse":"tamen quia molesta est mihi hæc vidua, vindicabo illam, ne in novissimo veniens sugillet me."},{"number":6,"verse":"Ait autem Dominus : Audite quid judex iniquitatis dicit :"},{"number":7,"verse":"Deus autem non faciet vindictam electorum suorum clamantium ad se die ac nocte, et patientiam habebit in illis ?"},{"number":8,"verse":"Dico vobis quia cito faciet vindictam illorum. Verumtamen Filius hominis veniens, putas, inveniet fidem in terra ?"},{"number":9,"verse":"Dixit autem et ad quosdam qui in se confidebant tamquam justi, et aspernabantur ceteros, parabolam istam :"},{"number":10,"verse":"Duo homines ascenderunt in templum ut orarent : unus pharisæus et alter publicanus."},{"number":11,"verse":"Pharisæus stans, hæc apud se orabat : Deus, gratias ago tibi, quia non sum sicut ceteri hominum : raptores, injusti, adulteri, velut etiam hic publicanus :"},{"number":12,"verse":"jejuno bis in sabbato, decimas do omnium quæ possideo."},{"number":13,"verse":"Et publicanus a longe stans, nolebat nec oculos ad cælum levare : sed percutiebat pectus suum, dicens : Deus propitius esto mihi peccatori."},{"number":14,"verse":"Dico vobis, descendit hic justificatus in domum suam ab illo : quia omnis qui se exaltat, humiliabitur, et qui se humiliat, exaltabitur."},{"number":15,"verse":"Afferebant autem ad illum et infantes, ut eos tangeret. Quod cum viderent discipuli, increpabant illos."},{"number":16,"verse":"Jesus autem convocans illos, dixit : Sinite pueros venire ad me, et nolite vetare eos : talium est enim regnum Dei."},{"number":17,"verse":"Amen dico vobis, quicumque non acceperit regnum Dei sicut puer, non intrabit in illud."},{"number":18,"verse":"Et interrogavit eum quidam princeps, dicens : Magister bone, quid faciens vitam æternam possidebo ?"},{"number":19,"verse":"Dixit autem ei Jesus : Quid me dicis bonum ? nemo bonus nisi solus Deus."},{"number":20,"verse":"Mandata nosti : non occides ; non mœchaberis ; non furtum facies ; non falsum testimonium dices ; honora patrem tuum et matrem."},{"number":21,"verse":"Qui ait : Hæc omnia custodivi a juventute mea."},{"number":22,"verse":"Quo audito, Jesus ait ei : Adhuc unum tibi deest : omnia quæcumque habes vende, et da pauperibus, et habebis thesaurum in cælo : et veni, sequere me."},{"number":23,"verse":"His ille auditis, contristatus est : quia dives erat valde."},{"number":24,"verse":"Videns autem Jesus illum tristem factum, dixit : Quam difficile, qui pecunias habent, in regnum Dei intrabunt !"},{"number":25,"verse":"facilius est enim camelum per foramen acus transire quam divitem intrare in regnum Dei."},{"number":26,"verse":"Et dixerunt qui audiebant : Et quis potest salvus fieri ?"},{"number":27,"verse":"Ait illis : Quæ impossibilia sunt apud homines, possibilia sunt apud Deum."},{"number":28,"verse":"Ait autem Petrus : Ecce nos dimisimus omnia et secuti sumus te."},{"number":29,"verse":"Qui dixit eis : Amen dico vobis, nemo est qui reliquit domum, aut parentes, aut fratres, aut uxorem, aut filios propter regnum Dei,"},{"number":30,"verse":"et non recipiat multo plura in hoc tempore, et in sæculo venturo vitam æternam."},{"number":31,"verse":"Assumpsit autem Jesus duodecim, et ait illis : Ecce ascendimus Jerosolymam, et consummabuntur omnia quæ scripta sunt per prophetas de Filio hominis :"},{"number":32,"verse":"tradetur enim gentibus, et illudetur, et flagellabitur, et conspuetur :"},{"number":33,"verse":"et postquam flagellaverint, occident eum, et tertia die resurget."},{"number":34,"verse":"Et ipsi nihil horum intellexerunt, et erat verbum istud absconditum ab eis, et non intelligebant quæ dicebantur."},{"number":35,"verse":"Factum est autem, cum appropinquaret Jericho, cæcus quidam sedebat secus viam, mendicans."},{"number":36,"verse":"Et cum audiret turbam prætereuntem, interrogabat quid hoc esset."},{"number":37,"verse":"Dixerunt autem ei quod Jesus Nazarenus transiret."},{"number":38,"verse":"Et clamavit, dicens : Jesu, fili David, miserere mei."},{"number":39,"verse":"Et qui præibant, increpabant eum ut taceret. Ipse vero multo magis clamabat : Fili David, miserere mei."},{"number":40,"verse":"Stans autem Jesus jussit illum adduci ad se. Et cum appropinquasset, interrogavit illum,"},{"number":41,"verse":"dicens : Quid tibi vis faciam ? At ille dixit : Domine, ut videam."},{"number":42,"verse":"Et Jesus dixit illi : Respice, fides tua te salvum fecit."},{"number":43,"verse":"Et confestim vidit, et sequebatur illum magnificans Deum. Et omnis plebs ut vidit, dedit laudem Deo."}]}