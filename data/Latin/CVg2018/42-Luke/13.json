{"bibleAbbr":"CVg2018","bookName":"Luke","bookEnglishName":"Luke","chapterNumber":13,"verses":[{"number":1,"verse":"Aderant autem quidam ipso in tempore, nuntiantes illi de Galilæis, quorum sanguinem Pilatus miscuit cum sacrificiis eorum."},{"number":2,"verse":"Et respondens dixit illis : Putatis quod hi Galilæi præ omnibus Galilæis peccatores fuerint, quia talia passi sunt ?"},{"number":3,"verse":"Non, dico vobis : sed nisi pœnitentiam habueritis, omnes similiter peribitis."},{"number":4,"verse":"Sicut illi decem et octo, supra quos cecidit turris in Siloë, et occidit eos : putatis quia et ipsi debitores fuerint præter omnes homines habitantes in Jerusalem ?"},{"number":5,"verse":"Non, dico vobis : sed si pœnitentiam non egeritis, omnes similiter peribitis."},{"number":6,"verse":"Dicebat autem et hanc similitudinem : Arborem fici habebat quidam plantatam in vinea sua, et venit quærens fructum in illa, et non invenit."},{"number":7,"verse":"Dixit autem ad cultorem vineæ : Ecce anni tres sunt ex quo venio quærens fructum in ficulnea hac, et non invenio : succide ergo illam : ut quid etiam terram occupat ?"},{"number":8,"verse":"At ille respondens, dicit illi : Domine dimitte illam et hoc anno, usque dum fodiam circa illam, et mittam stercora,"},{"number":9,"verse":"et siquidem fecerit fructum : sin autem, in futurum succides eam."},{"number":10,"verse":"Erat autem docens in synagoga eorum sabbatis."},{"number":11,"verse":"Et ecce mulier, quæ habebat spiritum infirmitatis annis decem et octo : et erat inclinata, nec omnino poterat sursum respicere."},{"number":12,"verse":"Quam cum videret Jesus, vocavit eam ad se, et ait illi : Mulier, dimissa es ab infirmitate tua."},{"number":13,"verse":"Et imposuit illi manus, et confestim erecta est, et glorificabat Deum."},{"number":14,"verse":"Respondens autem archisynagogus, indignans quia sabbato curasset Jesus, dicebat turbæ : Sex dies sunt in quibus oportet operari : in his ergo venite, et curamini, et non in die sabbati."},{"number":15,"verse":"Respondens autem ad illum Dominus, dixit : Hypocritæ, unusquisque vestrum sabbato non solvit bovem suum, aut asinum a præsepio, et ducit adaquare ?"},{"number":16,"verse":"Hanc autem filiam Abrahæ, quam alligavit Satanas, ecce decem et octo annis, non oportuit solvi a vinculo isto die sabbati ?"},{"number":17,"verse":"Et cum hæc diceret, erubescebant omnes adversarii ejus : et omnis populus gaudebat in universis, quæ gloriose fiebant ab eo."},{"number":18,"verse":"Dicebat ergo : Cui simile est regnum Dei, et cui simile æstimabo illud ?"},{"number":19,"verse":"Simile est grano sinapis, quod acceptum homo misit in hortum suum, et crevit, et factum est in arborem magnam : et volucres cæli requieverunt in ramis ejus."},{"number":20,"verse":"Et iterum dixit : Cui simile æstimabo regnum Dei ?"},{"number":21,"verse":"Simile est fermento, quod acceptum mulier abscondit in farinæ sata tria, donec fermentaretur totum."},{"number":22,"verse":"Et ibat per civitates et castella, docens, et iter faciens in Jerusalem."},{"number":23,"verse":"Ait autem illi quidam : Domine, si pauci sunt, qui salvantur ? Ipse autem dixit ad illos :"},{"number":24,"verse":"Contendite intrare per angustam portam : quia multi, dico vobis, quærent intrare, et non poterunt."},{"number":25,"verse":"Cum autem intraverit paterfamilias, et clauserit ostium, incipietis foris stare, et pulsare ostium, dicentes : Domine, aperi nobis : et respondens dicet vobis : Nescio vos unde sitis :"},{"number":26,"verse":"tunc incipietis dicere : Manducavimus coram te, et bibimus, et in plateis nostris docuisti."},{"number":27,"verse":"Et dicet vobis : Nescio vos unde sitis : discedite a me omnes operarii iniquitatis."},{"number":28,"verse":"Ibi erit fletus et stridor dentium : cum videritis Abraham, et Isaac, et Jacob, et omnes prophetas in regno Dei, vos autem expelli foras."},{"number":29,"verse":"Et venient ab oriente, et occidente, et aquilone, et austro, et accumbent in regno Dei."},{"number":30,"verse":"Et ecce sunt novissimi qui erunt primi, et sunt primi qui erunt novissimi."},{"number":31,"verse":"In ipsa die accesserunt quidam pharisæorum, dicentes illi : Exi, et vade hinc : quia Herodes vult te occidere."},{"number":32,"verse":"Et ait illis : Ite, et dicite vulpi illi : Ecce ejicio dæmonia, et sanitates perficio hodie, et cras, et tertia die consummor."},{"number":33,"verse":"Verumtamen oportet me hodie et cras et sequenti die ambulare : quia non capit prophetam perire extra Jerusalem."},{"number":34,"verse":"Jerusalem, Jerusalem, quæ occidis prophetas, et lapidas eos qui mittuntur ad te, quoties volui congregare filios tuos quemadmodum avis nidum suum sub pennis, et noluisti ?"},{"number":35,"verse":"Ecce relinquetur vobis domus vestra deserta. Dico autem vobis, quia non videbitis me donec veniat cum dicetis : Benedictus qui venit in nomine Domini."}]}