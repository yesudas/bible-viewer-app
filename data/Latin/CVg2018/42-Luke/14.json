{"bibleAbbr":"CVg2018","bookName":"Luke","bookEnglishName":"Luke","chapterNumber":14,"verses":[{"number":1,"verse":"Et factum est cum intraret Jesus in domum cujusdam principis pharisæorum sabbato manducare panem, et ipsi observabant eum."},{"number":2,"verse":"Et ecce homo quidam hydropicus erat ante illum."},{"number":3,"verse":"Et respondens Jesus dixit ad legisperitos et pharisæos, dicens : Si licet sabbato curare ?"},{"number":4,"verse":"At illi tacuerunt. Ipse vero apprehensum sanavit eum, ac dimisit."},{"number":5,"verse":"Et respondens ad illos dixit : Cujus vestrum asinus, aut bos in puteum cadet, et non continuo extrahet illum die sabbati ?"},{"number":6,"verse":"Et non poterant ad hæc respondere illi."},{"number":7,"verse":"Dicebat autem et ad invitatos parabolam, intendens quomodo primos accubitus eligerent, dicens ad illos :"},{"number":8,"verse":"Cum invitatus fueris ad nuptias, non discumbas in primo loco, ne forte honoratior te sit invitatus ab illo."},{"number":9,"verse":"Et veniens is, qui te et illum vocavit, dicat tibi : Da huic locum : et tunc incipias cum rubore novissimum locum tenere."},{"number":10,"verse":"Sed cum vocatus fueris, vade, recumbe in novissimo loco : ut, cum venerit qui te invitavit, dicat tibi : Amice, ascende superius. Tunc erit tibi gloria coram simul discumbentibus :"},{"number":11,"verse":"quia omnis, qui se exaltat, humiliabitur : et qui se humiliat, exaltabitur."},{"number":12,"verse":"Dicebat autem et ei, qui invitaverat : Cum facis prandium, aut cœnam, noli vocare amicos tuos, neque fratres tuos, neque cognatos, neque vicinos divites : ne forte te et ipsi reinvitent, et fiat tibi retributio ;"},{"number":13,"verse":"sed cum facis convivium, voca pauperes, debiles, claudos, et cæcos :"},{"number":14,"verse":"et beatus eris, quia non habent retribuere tibi : retribuetur enim tibi in resurrectione justorum."},{"number":15,"verse":"Hæc cum audisset quidam de simul discumbentibus, dixit illi : Beatus qui manducabit panem in regno Dei."},{"number":16,"verse":"At ipse dixit ei : Homo quidam fecit cœnam magnam, et vocavit multos."},{"number":17,"verse":"Et misit servum suum hora cœnæ dicere invitatis ut venirent, quia jam parata sunt omnia."},{"number":18,"verse":"Et cœperunt simul omnes excusare. Primus dixit ei : Villam emi, et necesse habeo exire, et videre illam : rogo te, habe me excusatum."},{"number":19,"verse":"Et alter dixit : Juga boum emi quinque, et eo probare illa : rogo te, habe me excusatum."},{"number":20,"verse":"Et alius dixit : Uxorem duxi, et ideo non possum venire."},{"number":21,"verse":"Et reversus servus nuntiavit hæc domino suo. Tunc iratus paterfamilias, dixit servo suo : Exi cito in plateas et vicos civitatis : et pauperes, ac debiles, et cæcos, et claudos introduc huc."},{"number":22,"verse":"Et ait servus : Domine, factum est ut imperasti, et adhuc locus est."},{"number":23,"verse":"Et ait dominus servo : Exi in vias, et sæpes : et compelle intrare, ut impleatur domus mea."},{"number":24,"verse":"Dico autem vobis quod nemo virorum illorum qui vocati sunt, gustabit cœnam meam."},{"number":25,"verse":"Ibant autem turbæ multæ cum eo : et conversus dixit ad illos :"},{"number":26,"verse":"Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus."},{"number":27,"verse":"Et qui non bajulat crucem suam, et venit post me, non potest meus esse discipulus."},{"number":28,"verse":"Quis enim ex vobis volens turrim ædificare, non prius sedens computat sumptus, qui necessarii sunt, si habeat ad perficiendum,"},{"number":29,"verse":"ne, posteaquam posuerit fundamentum, et non potuerit perficere, omnes qui vident, incipiant illudere ei,"},{"number":30,"verse":"dicentes : Quia hic homo cœpit ædificare, et non potuit consummare ?"},{"number":31,"verse":"Aut quis rex iturus committere bellum adversus alium regem, non sedens prius cogitat, si possit cum decem millibus occurrere ei, qui cum viginti millibus venit ad se ?"},{"number":32,"verse":"Alioquin adhuc illo longe agente, legationem mittens rogat ea quæ pacis sunt."},{"number":33,"verse":"Sic ergo omnis ex vobis, qui non renuntiat omnibus quæ possidet, non potest meus esse discipulus."},{"number":34,"verse":"Bonum est sal : si autem sal evanuerit, in quo condietur ?"},{"number":35,"verse":"Neque in terram, neque in sterquilinium utile est, sed foras mittetur. Qui habet aures audiendi, audiat."}]}