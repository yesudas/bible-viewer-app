{"bibleAbbr":"CVg2018","bookName":"Luke","bookEnglishName":"Luke","chapterNumber":24,"verses":[{"number":1,"verse":"Una autem sabbati valde diluculo venerunt ad monumentum, portantes quæ paraverant aromata :"},{"number":2,"verse":"et invenerunt lapidem revolutum a monumento."},{"number":3,"verse":"Et ingressæ non invenerunt corpus Domini Jesu."},{"number":4,"verse":"Et factum est, dum mente consternatæ essent de isto, ecce duo viri steterunt secus illas in veste fulgenti."},{"number":5,"verse":"Cum timerent autem, et declinarent vultum in terram, dixerunt ad illas : Quid quæritis viventem cum mortuis ?"},{"number":6,"verse":"non est hic, sed surrexit : recordamini qualiter locutus est vobis, cum adhuc in Galilæa esset,"},{"number":7,"verse":"dicens : Quia oportet Filium hominis tradi in manus hominum peccatorum, et crucifigi, et die tertia resurgere."},{"number":8,"verse":"Et recordatæ sunt verborum ejus."},{"number":9,"verse":"Et regressæ a monumento nuntiaverunt hæc omnia illis undecim, et ceteris omnibus."},{"number":10,"verse":"Erat autem Maria Magdalene, et Joanna, et Maria Jacobi, et ceteræ quæ cum eis erant, quæ dicebant ad apostolos hæc."},{"number":11,"verse":"Et visa sunt ante illos sicut deliramentum verba ista, et non crediderunt illis."},{"number":12,"verse":"Petrus autem surgens cucurrit ad monumentum : et procumbens vidit linteamina sola posita, et abiit secum mirans quod factum fuerat."},{"number":13,"verse":"Et ecce duo ex illis ibant ipsa die in castellum, quod erat in spatio stadiorum sexaginta ab Jerusalem, nomine Emmaus."},{"number":14,"verse":"Et ipsi loquebantur ad invicem de his omnibus quæ acciderant."},{"number":15,"verse":"Et factum est, dum fabularentur, et secum quærerent : et ipse Jesus appropinquans ibat cum illis :"},{"number":16,"verse":"oculi autem illorum tenebantur ne eum agnoscerent."},{"number":17,"verse":"Et ait ad illos : Qui sunt hi sermones, quos confertis ad invicem ambulantes, et estis tristes ?"},{"number":18,"verse":"Et respondens unus, cui nomen Cleophas, dixit ei : Tu solus peregrinus es in Jerusalem, et non cognovisti quæ facta sunt in illa his diebus ?"},{"number":19,"verse":"Quibus ille dixit : Quæ ? Et dixerunt : De Jesu Nazareno, qui fuit vir propheta, potens in opere et sermone coram Deo et omni populo :"},{"number":20,"verse":"et quomodo eum tradiderunt summi sacerdotes et principes nostri in damnationem mortis, et crucifixerunt eum :"},{"number":21,"verse":"nos autem sperabamus quia ipse esset redempturus Israël : et nunc super hæc omnia, tertia dies est hodie quod hæc facta sunt."},{"number":22,"verse":"Sed et mulieres quædam ex nostris terruerunt nos, quæ ante lucem fuerunt ad monumentum,"},{"number":23,"verse":"et non invento corpore ejus, venerunt, dicentes se etiam visionem angelorum vidisse, qui dicunt eum vivere."},{"number":24,"verse":"Et abierunt quidam ex nostris ad monumentum : et ita invenerunt sicut mulieres dixerunt, ipsum vero non invenerunt."},{"number":25,"verse":"Et ipse dixit ad eos : O stulti, et tardi corde ad credendum in omnibus quæ locuti sunt prophetæ !"},{"number":26,"verse":"Nonne hæc oportuit pati Christum, et ita intrare in gloriam suam ?"},{"number":27,"verse":"Et incipiens a Moyse, et omnibus prophetis, interpretabatur illis in omnibus scripturis quæ de ipso erant."},{"number":28,"verse":"Et appropinquaverunt castello quo ibant : et ipse se finxit longius ire."},{"number":29,"verse":"Et coëgerunt illum, dicentes : Mane nobiscum, quoniam advesperascit, et inclinata est jam dies. Et intravit cum illis."},{"number":30,"verse":"Et factum est, dum recumberet cum eis, accepit panem, et benedixit, ac fregit, et porrigebat illis."},{"number":31,"verse":"Et aperti sunt oculi eorum, et cognoverunt eum : et ipse evanuit ex oculis eorum."},{"number":32,"verse":"Et dixerunt ad invicem : Nonne cor nostrum ardens erat in nobis dum loqueretur in via, et aperiret nobis Scripturas ?"},{"number":33,"verse":"Et surgentes eadem hora regressi sunt in Jerusalem : et invenerunt congregatos undecim, et eos qui cum illis erant,"},{"number":34,"verse":"dicentes : Quod surrexit Dominus vere, et apparuit Simoni."},{"number":35,"verse":"Et ipsi narrabant quæ gesta erant in via, et quomodo cognoverunt eum in fractione panis."},{"number":36,"verse":"Dum autem hæc loquuntur, stetit Jesus in medio eorum, et dicit eis : Pax vobis : ego sum, nolite timere."},{"number":37,"verse":"Conturbati vero et conterriti, existimabant se spiritum videre."},{"number":38,"verse":"Et dixit eis : Quid turbati estis, et cogitationes ascendunt in corda vestra ?"},{"number":39,"verse":"videte manus meas, et pedes, quia ego ipse sum ; palpate et videte, quia spiritus carnem et ossa non habet, sicut me videtis habere."},{"number":40,"verse":"Et cum hoc dixisset, ostendit eis manus et pedes."},{"number":41,"verse":"Adhuc autem illis non credentibus, et mirantibus præ gaudio, dixit : Habetis hic aliquid quod manducetur ?"},{"number":42,"verse":"At illi obtulerunt ei partem piscis assi et favum mellis."},{"number":43,"verse":"Et cum manducasset coram eis, sumens reliquias dedit eis."},{"number":44,"verse":"Et dixit ad eos : Hæc sunt verba quæ locutus sum ad vos cum adhuc essem vobiscum, quoniam necesse est impleri omnia quæ scripta sunt in lege Moysi, et prophetis, et Psalmis de me."},{"number":45,"verse":"Tunc aperuit illis sensum ut intelligerent Scripturas,"},{"number":46,"verse":"et dixit eis : Quoniam sic scriptum est, et sic oportebat Christum pati, et resurgere a mortuis tertia die :"},{"number":47,"verse":"et prædicari in nomine ejus pœnitentiam, et remissionem peccatorum in omnes gentes, incipientibus ab Jerosolyma."},{"number":48,"verse":"Vos autem testes estis horum."},{"number":49,"verse":"Et ego mitto promissum Patris mei in vos ; vos autem sedete in civitate, quoadusque induamini virtute ex alto."},{"number":50,"verse":"Eduxit autem eos foras in Bethaniam, et elevatis manibus suis benedixit eis."},{"number":51,"verse":"Et factum est, dum benediceret illis, recessit ab eis, et ferebatur in cælum."},{"number":52,"verse":"Et ipsi adorantes regressi sunt in Jerusalem cum gaudio magno :"},{"number":53,"verse":"et erant semper in templo, laudantes et benedicentes Deum. Amen."}]}