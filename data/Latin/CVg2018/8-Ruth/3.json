{"bibleAbbr":"CVg2018","bookName":"Ruth","bookEnglishName":"Ruth","chapterNumber":3,"verses":[{"number":1,"verse":"Postquam autem reversa est ad socrum suam, audivit ab ea : Filia mea, quæram tibi requiem, et providebo ut bene sit tibi."},{"number":2,"verse":"Booz iste, cujus puellis in agro juncta es, propinquus noster est, et hac nocte aream hordei ventilat."},{"number":3,"verse":"Lavare igitur, et ungere, et induere cultioribus vestimentis, et descende in aream : non te videat homo, donec esum potumque finierit."},{"number":4,"verse":"Quando autem ierit ad dormiendum, nota locum in quo dormiat : veniesque et discooperies pallium, quo operitur a parte pedum, et projicies te, et ibi jacebis : ipse autem dicet quid agere debeas."},{"number":5,"verse":"Quæ respondit : Quidquid præceperis, faciam."},{"number":6,"verse":"Descenditque in aream, et fecit omnia quæ sibi imperaverat socrus."},{"number":7,"verse":"Cumque comedisset Booz, et bibisset, et factus esset hilarior, issetque ad dormiendum juxta acervum manipulorum, venit abscondite, et discooperto pallio, a pedibus ejus se projecit."},{"number":8,"verse":"Et ecce, nocte jam media expavit homo, et conturbatus est : viditque mulierem jacentem ad pedes suos,"},{"number":9,"verse":"et ait illi : Quæ es ? Illaque respondit : Ego sum Ruth ancilla tua : expande pallium tuum super famulam tuam, quia propinquus es."},{"number":10,"verse":"Et ille : Benedicta, inquit, es a Domino, filia, et priorem misericordiam posteriore superasti : quia non est secuta juvenes, pauperes sive divites."},{"number":11,"verse":"Noli ergo metuere, sed quidquid dixeris mihi, faciam tibi. Scit enim omnis populus, qui habitat intra portas urbis meæ, mulierem te esse virtutis."},{"number":12,"verse":"Nec abnuo me propinquum, sed est alius me propinquior."},{"number":13,"verse":"Quiesce hac nocte : et facto mane, si te voluerit propinquitatis jure retinere, bene res acta est : sin autem ille noluerit, ego te absque ulla dubitatione suscipiam, vivit Dominus. Dormi usque mane."},{"number":14,"verse":"Dormivit itaque ad pedes ejus, usque ad noctis abscessum. Surrexit itaque antequam homines se cognoscerent mutuo, et dixit Booz : Cave ne quis noverit quod huc veneris."},{"number":15,"verse":"Et rursum : Expande, inquit, pallium tuum, quo operiris, et tene utraque manu. Qua extendente, et tenente, mensus est sex modios hordei, et posuit super eam. Quæ portans ingressa est civitatem,"},{"number":16,"verse":"et venit ad socrum suam. Quæ dixit ei : Quid egisti, filia ? Narravitque ei omnia, quæ sibi fecisset homo."},{"number":17,"verse":"Et ait : Ecce sex modios hordei dedit mihi, et ait : Nolo vacuam te reverti ad socrum tuam."},{"number":18,"verse":"Dixitque Noëmi : Expecta, filia, donec videamus quem res exitum habeat : neque enim cessabit homo, nisi compleverit quod locutus est."}]}