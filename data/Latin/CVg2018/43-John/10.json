{"bibleAbbr":"CVg2018","bookName":"John","bookEnglishName":"John","chapterNumber":10,"verses":[{"number":1,"verse":"Amen, amen dico vobis : qui non intrat per ostium in ovile ovium, sed ascendit aliunde, ille fur est et latro."},{"number":2,"verse":"Qui autem intrat per ostium, pastor est ovium."},{"number":3,"verse":"Huic ostiarius aperit, et oves vocem ejus audiunt, et proprias oves vocat nominatim, et educit eas."},{"number":4,"verse":"Et cum proprias oves emiserit, ante eas vadit : et oves illum sequuntur, quia sciunt vocem ejus."},{"number":5,"verse":"Alienum autem non sequuntur, sed fugiunt ab eo : quia non noverunt vocem alienorum."},{"number":6,"verse":"Hoc proverbium dixit eis Jesus : illi autem non cognoverunt quid loqueretur eis."},{"number":7,"verse":"Dixit ergo eis iterum Jesus : Amen, amen dico vobis, quia ego sum ostium ovium."},{"number":8,"verse":"Omnes quotquot venerunt, fures sunt, et latrones, et non audierunt eos oves."},{"number":9,"verse":"Ego sum ostium. Per me si quis introierit, salvabitur : et ingredietur, et egredietur, et pascua inveniet."},{"number":10,"verse":"Fur non venit nisi ut furetur, et mactet, et perdat. Ego veni ut vitam habeant, et abundantius habeant."},{"number":11,"verse":"Ego sum pastor bonus. Bonus pastor animam suam dat pro ovibus suis."},{"number":12,"verse":"Mercenarius autem, et qui non est pastor, cujus non sunt oves propriæ, videt lupum venientem, et dimittit oves, et fugit : et lupus rapit, et dispergit oves ;"},{"number":13,"verse":"mercenarius autem fugit, quia mercenarius est, et non pertinet ad eum de ovibus."},{"number":14,"verse":"Ego sum pastor bonus : et cognosco meas, et cognoscunt me meæ."},{"number":15,"verse":"Sicut novit me Pater, et ego agnosco Patrem : et animam meam pono pro ovibus meis."},{"number":16,"verse":"Et alias oves habeo, quæ non sunt ex hoc ovili : et illas oportet me adducere, et vocem meam audient, et fiet unum ovile et unus pastor."},{"number":17,"verse":"Propterea me diligit Pater : quia ego pono animam meam, ut iterum sumam eam."},{"number":18,"verse":"Nemo tollit eam a me : sed ego pono eam a meipso, et potestatem habeo ponendi eam, et potestatem habeo iterum sumendi eam. Hoc mandatum accepi a Patre meo."},{"number":19,"verse":"Dissensio iterum facta est inter Judæos propter sermones hos."},{"number":20,"verse":"Dicebant autem multi ex ipsis : Dæmonium habet, et insanit : quid eum auditis ?"},{"number":21,"verse":"Alii dicebant : Hæc verba non sunt dæmonium habentis : numquid dæmonium potest cæcorum oculos aperire ?"},{"number":22,"verse":"Facta sunt autem Encænia in Jerosolymis, et hiems erat."},{"number":23,"verse":"Et ambulabat Jesus in templo, in porticu Salomonis."},{"number":24,"verse":"Circumdederunt ergo eum Judæi, et dicebant ei : Quousque animam nostram tollis ? si tu es Christus, dic nobis palam."},{"number":25,"verse":"Respondit eis Jesus : Loquor vobis, et non creditis : opera quæ ego facio in nomine Patris mei, hæc testimonium perhibent de me :"},{"number":26,"verse":"sed vos non creditis, quia non estis ex ovibus meis."},{"number":27,"verse":"Oves meæ vocem meam audiunt, et ego cognosco eas, et sequuntur me :"},{"number":28,"verse":"et ego vitam æternam do eis, et non peribunt in æternum, et non rapiet eas quisquam de manu mea."},{"number":29,"verse":"Pater meus quod dedit mihi, majus omnibus est : et nemo potest rapere de manu Patris mei."},{"number":30,"verse":"Ego et Pater unum sumus."},{"number":31,"verse":"Sustulerunt ergo lapides Judæi, ut lapidarent eum."},{"number":32,"verse":"Respondit eis Jesus : Multa bona opera ostendi vobis ex Patre meo : propter quod eorum opus me lapidatis ?"},{"number":33,"verse":"Responderunt ei Judæi : De bono opere non lapidamus te, sed de blasphemia ; et quia tu homo cum sis, facis teipsum Deum."},{"number":34,"verse":"Respondit eis Jesus : Nonne scriptum est in lege vestra, Quia ego dixi : Dii estis ?"},{"number":35,"verse":"Si illos dixit deos, ad quos sermo Dei factus est, et non potest solvi Scriptura :"},{"number":36,"verse":"quem Pater sanctificavit, et misit in mundum vos dicitis : Quia blasphemas, quia dixi : Filius Dei sum ?"},{"number":37,"verse":"Si non facio opera Patris mei, nolite credere mihi."},{"number":38,"verse":"Si autem facio : etsi mihi non vultis credere, operibus credite, ut cognoscatis, et credatis quia Pater in me est, et ego in Patre."},{"number":39,"verse":"Quærebant ergo eum apprehendere : et exivit de manibus eorum."},{"number":40,"verse":"Et abiit iterum trans Jordanem, in eum locum ubi erat Joannes baptizans primum, et mansit illic ;"},{"number":41,"verse":"et multi venerunt ad eum, et dicebant : Quia Joannes quidem signum fecit nullum."},{"number":42,"verse":"Omnia autem quæcumque dixit Joannes de hoc, vera erant. Et multi crediderunt in eum."}]}