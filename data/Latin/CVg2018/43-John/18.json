{"bibleAbbr":"CVg2018","bookName":"John","bookEnglishName":"John","chapterNumber":18,"verses":[{"number":1,"verse":"Hæc cum dixisset Jesus, egressus est cum discipulis suis trans torrentem Cedron, ubi erat hortus, in quem introivit ipse, et discipuli ejus."},{"number":2,"verse":"Sciebat autem et Judas, qui tradebat eum, locum : quia frequenter Jesus convenerat illuc cum discipulis suis."},{"number":3,"verse":"Judas ergo cum accepisset cohortem, et a pontificibus et pharisæis ministros, venit illuc cum laternis, et facibus, et armis."},{"number":4,"verse":"Jesus itaque sciens omnia quæ ventura erant super eum, processit, et dixit eis : Quem quæritis ?"},{"number":5,"verse":"Responderunt ei : Jesum Nazarenum. Dicit eis Jesus : Ego sum. Stabat autem et Judas, qui tradebat eum, cum ipsis."},{"number":6,"verse":"Ut ergo dixit eis : Ego sum : abierunt retrorsum, et ceciderunt in terram."},{"number":7,"verse":"Iterum ergo interrogavit eos : Quem quæritis ? Illi autem dixerunt : Jesum Nazarenum."},{"number":8,"verse":"Respondit Jesus : Dixi vobis, quia ego sum : si ergo me quæritis, sinite hos abire."},{"number":9,"verse":"Ut impleretur sermo, quem dixit : Quia quos dedisti mihi, non perdidi ex eis quemquam."},{"number":10,"verse":"Simon ergo Petrus habens gladium eduxit eum : et percussit pontificis servum, et abscidit auriculam ejus dexteram. Erat autem nomen servo Malchus."},{"number":11,"verse":"Dixit ergo Jesus Petro : Mitte gladium tuum in vaginam. Calicem, quem dedit mihi Pater, non bibam illum ?"},{"number":12,"verse":"Cohors ergo, et tribunus, et ministri Judæorum comprehenderunt Jesum, et ligaverunt eum."},{"number":13,"verse":"Et adduxerunt eum ad Annam primum : erat enim socer Caiphæ, qui erat pontifex anni illius."},{"number":14,"verse":"Erat autem Caiphas, qui consilium dederat Judæis : Quia expedit unum hominem mori pro populo."},{"number":15,"verse":"Sequebatur autem Jesum Simon Petrus, et alius discipulus. Discipulus autem ille erat notus pontifici, et introivit cum Jesu in atrium pontificis."},{"number":16,"verse":"Petrus autem stabat ad ostium foris. Exivit ergo discipulus alius, qui erat notus pontifici, et dixit ostiariæ : et introduxit Petrum."},{"number":17,"verse":"Dicit ergo Petro ancilla ostiaria : Numquid et tu ex discipulis es hominis istius ? Dicit ille : Non sum."},{"number":18,"verse":"Stabant autem servi et ministri ad prunas, quia frigus erat, et calefaciebant se : erat autem cum eis et Petrus stans, et calefaciens se."},{"number":19,"verse":"Pontifex ergo interrogavit Jesum de discipulis suis, et de doctrina ejus."},{"number":20,"verse":"Respondit ei Jesus : Ego palam locutus sum mundo : ego semper docui in synagoga, et in templo, quo omnes Judæi conveniunt, et in occulto locutus sum nihil."},{"number":21,"verse":"Quid me interrogas ? interroga eos qui audierunt quid locutus sim ipsis : ecce hi sciunt quæ dixerim ego."},{"number":22,"verse":"Hæc autem cum dixisset, unus assistens ministrorum dedit alapam Jesu, dicens : Sic respondes pontifici ?"},{"number":23,"verse":"Respondit ei Jesus : Si male locutus sum, testimonium perhibe de malo : si autem bene, quid me cædis ?"},{"number":24,"verse":"Et misit eum Annas ligatum ad Caipham pontificem."},{"number":25,"verse":"Erat autem Simon Petrus stans, et calefaciens se. Dixerunt ergo ei : Numquid et tu ex discipulis ejus es ? Negavit ille, et dixit : Non sum."},{"number":26,"verse":"Dicit ei unus ex servis pontificis, cognatus ejus, cujus abscidit Petrus auriculam : Nonne ego te vidi in horto cum illo ?"},{"number":27,"verse":"Iterum ergo negavit Petrus : et statim gallus cantavit."},{"number":28,"verse":"Adducunt ergo Jesum a Caipha in prætorium. Erat autem mane : et ipsi non introierunt in prætorium, ut non contaminarentur, sed ut manducarent Pascha."},{"number":29,"verse":"Exivit ergo Pilatus ad eos foras, et dixit : Quam accusationem affertis adversus hominem hunc ?"},{"number":30,"verse":"Responderunt, et dixerunt ei : Si non esset hic malefactor, non tibi tradidissemus eum."},{"number":31,"verse":"Dixit ergo eis Pilatus : Accipite eum vos, et secundum legem vestram judicate eum. Dixerunt ergo ei Judæi : Nobis non licet interficere quemquam."},{"number":32,"verse":"Ut sermo Jesu impleretur, quem dixit, significans qua morte esset moriturus."},{"number":33,"verse":"Introivit ergo iterum in prætorium Pilatus : et vocavit Jesum, et dixit ei : Tu es rex Judæorum ?"},{"number":34,"verse":"Respondit Jesus : A temetipso hoc dicis, an alii dixerunt tibi de me ?"},{"number":35,"verse":"Respondit Pilatus : Numquid ego Judæus sum ? gens tua et pontifices tradiderunt te mihi : quid fecisti ?"},{"number":36,"verse":"Respondit Jesus : Regnum meum non est de hoc mundo. Si ex hoc mundo esset regnum meum, ministri mei utique decertarent ut non traderer Judæis : nunc autem regnum meum non est hinc."},{"number":37,"verse":"Dixit itaque ei Pilatus : Ergo rex es tu ? Respondit Jesus : Tu dicis quia rex sum ego. Ego in hoc natus sum, et ad hoc veni in mundum, ut testimonium perhibeam veritati : omnis qui est ex veritate, audit vocem meam."},{"number":38,"verse":"Dicit ei Pilatus : Quid est veritas ? Et cum hoc dixisset, iterum exivit ad Judæos, et dicit eis : Ego nullam invenio in eo causam."},{"number":39,"verse":"Est autem consuetudo vobis ut unum dimittam vobis in Pascha : vultis ergo dimittam vobis regem Judæorum ?"},{"number":40,"verse":"Clamaverunt ergo rursum omnes, dicentes : Non hunc, sed Barabbam. Erat autem Barabbas latro."}]}