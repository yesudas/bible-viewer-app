{"bibleAbbr":"CVg2018","bookName":"John","bookEnglishName":"John","chapterNumber":11,"verses":[{"number":1,"verse":"Erat autem quidam languens Lazarus a Bethania, de castello Mariæ et Marthæ sororis ejus."},{"number":2,"verse":"(Maria autem erat quæ unxit Dominum unguento, et extersit pedes ejus capillis suis : cujus frater Lazarus infirmabatur.)"},{"number":3,"verse":"Miserunt ergo sorores ejus ad eum dicentes : Domine, ecce quem amas infirmatur."},{"number":4,"verse":"Audiens autem Jesus dixit eis : Infirmitas hæc non est ad mortem, sed pro gloria Dei, ut glorificetur Filius Dei per eam."},{"number":5,"verse":"Diligebat autem Jesus Martham, et sororem ejus Mariam, et Lazarum."},{"number":6,"verse":"Ut ergo audivit quia infirmabatur, tunc quidem mansit in eodem loco duobus diebus ;"},{"number":7,"verse":"deinde post hæc dixit discipulis suis : Eamus in Judæam iterum."},{"number":8,"verse":"Dicunt ei discipuli : Rabbi, nunc quærebant te Judæi lapidare, et iterum vadis illuc ?"},{"number":9,"verse":"Respondit Jesus : Nonne duodecim sunt horæ diei ? Si quis ambulaverit in die, non offendit, quia lucem hujus mundi videt :"},{"number":10,"verse":"si autem ambulaverit in nocte, offendit, quia lux non est in eo."},{"number":11,"verse":"Hæc ait, et post hæc dixit eis : Lazarus amicus noster dormit : sed vado ut a somno excitem eum."},{"number":12,"verse":"Dixerunt ergo discipuli ejus : Domine, si dormit, salvus erit."},{"number":13,"verse":"Dixerat autem Jesus de morte ejus : illi autem putaverunt quia de dormitione somni diceret."},{"number":14,"verse":"Tunc ergo Jesus dixit eis manifeste : Lazarus mortuus est :"},{"number":15,"verse":"et gaudeo propter vos, ut credatis, quoniam non eram ibi, sed eamus ad eum."},{"number":16,"verse":"Dixit ergo Thomas, qui dicitur Didymus, ad condiscipulos : Eamus et nos, ut moriamur cum eo."},{"number":17,"verse":"Venit itaque Jesus : et invenit eum quatuor dies jam in monumento habentem."},{"number":18,"verse":"(Erat autem Bethania juxta Jerosolymam quasi stadiis quindecim.)"},{"number":19,"verse":"Multi autem ex Judæis venerant ad Martham et Mariam, ut consolarentur eas de fratre suo."},{"number":20,"verse":"Martha ergo ut audivit quia Jesus venit, occurrit illi : Maria autem domi sedebat."},{"number":21,"verse":"Dixit ergo Martha ad Jesum : Domine, si fuisses hic, frater meus non fuisset mortuus :"},{"number":22,"verse":"sed et nunc scio quia quæcumque poposceris a Deo, dabit tibi Deus."},{"number":23,"verse":"Dicit illi Jesus : Resurget frater tuus."},{"number":24,"verse":"Dicit ei Martha : Scio quia resurget in resurrectione in novissimo die."},{"number":25,"verse":"Dixit ei Jesus : Ego sum resurrectio et vita : qui credit in me, etiam si mortuus fuerit, vivet :"},{"number":26,"verse":"et omnis qui vivit et credit in me, non morietur in æternum. Credis hoc ?"},{"number":27,"verse":"Ait illi : Utique Domine, ego credidi quia tu es Christus, Filius Dei vivi, qui in hunc mundum venisti."},{"number":28,"verse":"Et cum hæc dixisset, abiit, et vocavit Mariam sororem suam silentio, dicens : Magister adest, et vocat te."},{"number":29,"verse":"Illa ut audivit, surgit cito, et venit ad eum ;"},{"number":30,"verse":"nondum enim venerat Jesus in castellum : sed erat adhuc in illo loco, ubi occurrerat ei Martha."},{"number":31,"verse":"Judæi ergo, qui erant cum ea in domo, et consolabantur eam, cum vidissent Mariam quia cito surrexit, et exiit, secuti sunt eam dicentes : Quia vadit ad monumentum, ut ploret ibi."},{"number":32,"verse":"Maria ergo, cum venisset ubi erat Jesus, videns eum, cecidit ad pedes ejus, et dicit ei : Domine, si fuisses hic, non esset mortuus frater meus."},{"number":33,"verse":"Jesus ergo, ut vidit eam plorantem, et Judæos, qui venerant cum ea, plorantes, infremuit spiritu, et turbavit seipsum,"},{"number":34,"verse":"et dixit : Ubi posuistis eum ? Dicunt ei : Domine, veni, et vide."},{"number":35,"verse":"Et lacrimatus est Jesus."},{"number":36,"verse":"Dixerunt ergo Judæi : Ecce quomodo amabat eum."},{"number":37,"verse":"Quidam autem ex ipsis dixerunt : Non poterat hic, qui aperuit oculos cæci nati, facere ut hic non moreretur ?"},{"number":38,"verse":"Jesus ergo rursum fremens in semetipso, venit ad monumentum. Erat autem spelunca, et lapis superpositus erat ei."},{"number":39,"verse":"Ait Jesus : Tollite lapidem. Dicit ei Martha, soror ejus qui mortuus fuerat : Domine, jam fœtet, quatriduanus est enim."},{"number":40,"verse":"Dicit ei Jesus : Nonne dixi tibi quoniam si credideris, videbis gloriam Dei ?"},{"number":41,"verse":"Tulerunt ergo lapidem : Jesus autem, elevatis sursum oculis, dixit : Pater, gratias ago tibi quoniam audisti me."},{"number":42,"verse":"Ego autem sciebam quia semper me audis, sed propter populum qui circumstat, dixi : ut credant quia tu me misisti."},{"number":43,"verse":"Hæc cum dixisset, voce magna clamavit : Lazare, veni foras."},{"number":44,"verse":"Et statim prodiit qui fuerat mortuus, ligatus pedes, et manus institis, et facies illius sudario erat ligata. Dixit eis Jesus : Solvite eum et sinite abire."},{"number":45,"verse":"Multi ergo ex Judæis, qui venerant ad Mariam, et Martham, et viderant quæ fecit Jesus, crediderunt in eum."},{"number":46,"verse":"Quidam autem ex ipsis abierunt ad pharisæos, et dixerunt eis quæ fecit Jesus."},{"number":47,"verse":"Collegerunt ergo pontifices et pharisæi concilium, et dicebant : Quid facimus, quia hic homo multa signa facit ?"},{"number":48,"verse":"Si dimittimus eum sic, omnes credent in eum, et venient Romani, et tollent nostrum locum, et gentem."},{"number":49,"verse":"Unus autem ex ipsis, Caiphas nomine, cum esset pontifex anni illius, dixit eis : Vos nescitis quidquam,"},{"number":50,"verse":"nec cogitatis quia expedit vobis ut unus moriatur homo pro populo, et non tota gens pereat."},{"number":51,"verse":"Hoc autem a semetipso non dixit : sed cum esset pontifex anni illius, prophetavit, quod Jesus moriturus erat pro gente,"},{"number":52,"verse":"et non tantum pro gente, sed ut filios Dei, qui erant dispersi, congregaret in unum."},{"number":53,"verse":"Ab illo ergo die cogitaverunt ut interficerent eum."},{"number":54,"verse":"Jesus ergo jam non in palam ambulabat apud Judæos, sed abiit in regionem juxta desertum, in civitatem quæ dicitur Ephrem, et ibi morabatur cum discipulis suis."},{"number":55,"verse":"Proximum autem erat Pascha Judæorum, et ascenderunt multi Jerosolymam de regione ante Pascha, ut sanctificarent seipsos."},{"number":56,"verse":"Quærebant ergo Jesum, et colloquebantur ad invicem, in templo stantes : Quid putatis, quia non venit ad diem festum ? Dederant autem pontifices et pharisæi mandatum ut si quis cognoverit ubi sit, indicet, ut apprehendant eum."}]}