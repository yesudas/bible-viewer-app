{"bibleAbbr":"CVg2018","bookName":"John","bookEnglishName":"John","chapterNumber":3,"verses":[{"number":1,"verse":"Erat autem homo ex pharisæis, Nicodemus nomine, princeps Judæorum."},{"number":2,"verse":"Hic venit ad Jesum nocte, et dixit ei : Rabbi, scimus quia a Deo venisti magister, nemo enim potest hæc signa facere, quæ tu facis, nisi fuerit Deus cum eo."},{"number":3,"verse":"Respondit Jesus, et dixit ei : Amen, amen dico tibi, nisi quis renatus fuerit denuo, non potest videre regnum Dei."},{"number":4,"verse":"Dicit ad eum Nicodemus : Quomodo potest homo nasci, cum sit senex ? numquid potest in ventrem matris suæ iterato introire et renasci ?"},{"number":5,"verse":"Respondit Jesus : Amen, amen dico tibi, nisi quis renatus fuerit ex aqua, et Spiritu Sancto, non potest introire in regnum Dei."},{"number":6,"verse":"Quod natum est ex carne, caro est : et quod natum est ex spiritu, spiritus est."},{"number":7,"verse":"Non mireris quia dixi tibi : oportet vos nasci denuo."},{"number":8,"verse":"Spiritus ubi vult spirat, et vocem ejus audis, sed nescis unde veniat, aut quo vadat : sic est omnis qui natus est ex spiritu."},{"number":9,"verse":"Respondit Nicodemus, et dixit ei : Quomodo possunt hæc fieri ?"},{"number":10,"verse":"Respondit Jesus, et dixit ei : Tu es magister in Israël, et hæc ignoras ?"},{"number":11,"verse":"Amen, amen dico tibi, quia quod scimus loquimur, et quod vidimus testamur, et testimonium nostrum non accipitis."},{"number":12,"verse":"Si terrena dixi vobis, et non creditis : quomodo, si dixero vobis cælestia, credetis ?"},{"number":13,"verse":"Et nemo ascendit in cælum, nisi qui descendit de cælo, Filius hominis, qui est in cælo."},{"number":14,"verse":"Et sicut Moyses exaltavit serpentem in deserto, ita exaltari oportet Filium hominis :"},{"number":15,"verse":"ut omnis qui credit in ipsum, non pereat, sed habeat vitam æternam."},{"number":16,"verse":"Sic enim Deus dilexit mundum, ut Filium suum unigenitum daret : ut omnis qui credit in eum, non pereat, sed habeat vitam æternam."},{"number":17,"verse":"Non enim misit Deus Filium suum in mundum, ut judicet mundum, sed ut salvetur mundus per ipsum."},{"number":18,"verse":"Qui credit in eum, non judicatur ; qui autem non credit, jam judicatus est : quia non credit in nomine unigeniti Filii Dei."},{"number":19,"verse":"Hoc est autem judicium : quia lux venit in mundum, et dilexerunt homines magis tenebras quam lucem : erant enim eorum mala opera."},{"number":20,"verse":"Omnis enim qui male agit, odit lucem, et non venit ad lucem, ut non arguantur opera ejus :"},{"number":21,"verse":"qui autem facit veritatem, venit ad lucem, ut manifestentur opera ejus, quia in Deo sunt facta."},{"number":22,"verse":"Post hæc venit Jesus et discipuli ejus in terram Judæam : et illic demorabatur cum eis, et baptizabat."},{"number":23,"verse":"Erat autem et Joannes baptizans, in Ænnon, juxta Salim : quia aquæ multæ erant illic, et veniebant et baptizabantur."},{"number":24,"verse":"Nondum enim missus fuerat Joannes in carcerem."},{"number":25,"verse":"Facta est autem quæstio ex discipulis Joannis cum Judæis de purificatione."},{"number":26,"verse":"Et venerunt ad Joannem, et dixerunt ei : Rabbi, qui erat tecum trans Jordanem, cui tu testimonium perhibuisti, ecce hic baptizat, et omnes veniunt ad eum."},{"number":27,"verse":"Respondit Joannes, et dixit : Non potest homo accipere quidquam, nisi fuerit ei datum de cælo."},{"number":28,"verse":"Ipsi vos mihi testimonium perhibetis, quod dixerim : Non sum ego Christus : sed quia missus sum ante illum."},{"number":29,"verse":"Qui habet sponsam, sponsus est : amicus autem sponsi, qui stat, et audit eum, gaudio gaudet propter vocem sponsi. Hoc ergo gaudium meum impletum est."},{"number":30,"verse":"Illum oportet crescere, me autem minui."},{"number":31,"verse":"Qui desursum venit, super omnes est. Qui est de terra, de terra est, et de terra loquitur. Qui de cælo venit, super omnes est."},{"number":32,"verse":"Et quod vidit, et audivit, hoc testatur : et testimonium ejus nemo accipit."},{"number":33,"verse":"Qui accepit ejus testimonium signavit, quia Deus verax est."},{"number":34,"verse":"Quem enim misit Deus, verba Dei loquitur : non enim ad mensuram dat Deus spiritum."},{"number":35,"verse":"Pater diligit Filium et omnia dedit in manu ejus."},{"number":36,"verse":"Qui credit in Filium, habet vitam æternam ; qui autem incredulus est Filio, non videbit vitam, sed ira Dei manet super eum."}]}