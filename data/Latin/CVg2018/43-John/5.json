{"bibleAbbr":"CVg2018","bookName":"John","bookEnglishName":"John","chapterNumber":5,"verses":[{"number":1,"verse":"Post hæc erat dies festus Judæorum, et ascendit Jesus Jerosolymam."},{"number":2,"verse":"Est autem Jerosolymis probatica piscina, quæ cognominatur hebraice Bethsaida, quinque porticus habens."},{"number":3,"verse":"In his jacebat multitudo magna languentium, cæcorum, claudorum, aridorum, exspectantium aquæ motum."},{"number":4,"verse":"Angelus autem Domini descendebat secundum tempus in piscinam, et movebatur aqua. Et qui prior descendisset in piscinam post motionem aquæ, sanus fiebat a quacumque detinebatur infirmitate."},{"number":5,"verse":"Erat autem quidam homo ibi triginta et octo annos habens in infirmitate sua."},{"number":6,"verse":"Hunc autem cum vidisset Jesus jacentem, et cognovisset quia jam multum tempus haberet, dicit ei : Vis sanus fieri ?"},{"number":7,"verse":"Respondit ei languidus : Domine, hominem non habeo, ut, cum turbata fuerit aqua, mittat me in piscinam : dum venio enim ego, alius ante me descendit."},{"number":8,"verse":"Dicit ei Jesus : Surge, tolle grabatum tuum et ambula."},{"number":9,"verse":"Et statim sanus factus est homo ille : et sustulit grabatum suum, et ambulabat. Erat autem sabbatum in die illo."},{"number":10,"verse":"Dicebant ergo Judæi illi qui sanatus fuerat : Sabbatum est, non licet tibi tollere grabatum tuum."},{"number":11,"verse":"Respondit eis : Qui me sanum fecit, ille mihi dixit : Tolle grabatum tuum et ambula."},{"number":12,"verse":"Interrogaverunt ergo eum : Quis est ille homo qui dixit tibi : Tolle grabatum tuum et ambula ?"},{"number":13,"verse":"Is autem qui sanus fuerat effectus, nesciebat quis esset. Jesus enim declinavit a turba constituta in loco."},{"number":14,"verse":"Postea invenit eum Jesus in templo, et dixit illi : Ecce sanus factus es ; jam noli peccare, ne deterius tibi aliquid contingat."},{"number":15,"verse":"Abiit ille homo, et nuntiavit Judæis quia Jesus esset, qui fecit eum sanum."},{"number":16,"verse":"Propterea persequebantur Judæi Jesum, quia hæc faciebat in sabbato."},{"number":17,"verse":"Jesus autem respondit eis : Pater meus usque modo operatur, et ego operor."},{"number":18,"verse":"Propterea ergo magis quærebant eum Judæi interficere : quia non solum solvebat sabbatum, sed et patrem suum dicebat Deum, æqualem se faciens Deo. Respondit itaque Jesus, et dixit eis :"},{"number":19,"verse":"Amen, amen dico vobis : non potest Filius a se facere quidquam, nisi quod viderit Patrem facientem : quæcumque enim ille fecerit, hæc et Filius similiter facit."},{"number":20,"verse":"Pater enim diligit Filium, et omnia demonstrat ei quæ ipse facit : et majora his demonstrabit ei opera, ut vos miremini."},{"number":21,"verse":"Sicut enim Pater suscitat mortuos, et vivificat, sic et Filius, quos vult, vivificat."},{"number":22,"verse":"Neque enim Pater judicat quemquam : sed omne judicium dedit Filio,"},{"number":23,"verse":"ut omnes honorificent Filium, sicut honorificant Patrem ; qui non honorificat Filium, non honorificat Patrem, qui misit illum."},{"number":24,"verse":"Amen, amen dico vobis, quia qui verbum meum audit, et credit ei qui misit me, habet vitam æternam, et in judicium non venit, sed transiit a morte in vitam."},{"number":25,"verse":"Amen, amen dico vobis, quia venit hora, et nunc est, quando mortui audient vocem Filii Dei : et qui audierint, vivent."},{"number":26,"verse":"Sicut enim Pater habet vitam in semetipso, sic dedit et Filio habere vitam in semetipso :"},{"number":27,"verse":"et potestatem dedit ei judicium facere, quia Filius hominis est."},{"number":28,"verse":"Nolite mirari hoc, quia venit hora in qua omnes qui in monumentis sunt audient vocem Filii Dei :"},{"number":29,"verse":"et procedent qui bona fecerunt, in resurrectionem vitæ ; qui vero mala egerunt, in resurrectionem judicii."},{"number":30,"verse":"Non possum ego a meipso facere quidquam. Sicut audio, judico : et judicium meum justum est, quia non quæro voluntatem meam, sed voluntatem ejus qui misit me."},{"number":31,"verse":"Si ego testimonium perhibeo de meipso, testimonium meum non est verum."},{"number":32,"verse":"Alius est qui testimonium perhibet de me : et scio quia verum est testimonium, quod perhibet de me."},{"number":33,"verse":"Vos misistis ad Joannem, et testimonium perhibuit veritati."},{"number":34,"verse":"Ego autem non ab homine testimonium accipio : sed hæc dico ut vos salvi sitis."},{"number":35,"verse":"Ille erat lucerna ardens et lucens : vos autem voluistis ad horam exsultare in luce ejus."},{"number":36,"verse":"Ego autem habeo testimonium majus Joanne. Opera enim quæ dedit mihi Pater ut perficiam ea : ipsa opera, quæ ego facio, testimonium perhibent de me, quia Pater misit me :"},{"number":37,"verse":"et qui misit me Pater, ipse testimonium perhibuit de me : neque vocem ejus umquam audistis, neque speciem ejus vidistis :"},{"number":38,"verse":"et verbum ejus non habetis in vobis manens : quia quem misit ille, huic vos non creditis."},{"number":39,"verse":"Scrutamini Scripturas, quia vos putatis in ipsis vitam æternam habere : et illæ sunt quæ testimonium perhibent de me :"},{"number":40,"verse":"et non vultis venire ad me ut vitam habeatis."},{"number":41,"verse":"Claritatem ab hominibus non accipio."},{"number":42,"verse":"Sed cognovi vos, quia dilectionem Dei non habetis in vobis."},{"number":43,"verse":"Ego veni in nomine Patris mei, et non accipitis me ; si alius venerit in nomine suo, illum accipietis."},{"number":44,"verse":"Quomodo vos potestis credere, qui gloriam ab invicem accipitis, et gloriam quæ a solo Deo est, non quæritis ?"},{"number":45,"verse":"Nolite putare quia ego accusaturus sim vos apud Patrem : est qui accusat vos Moyses, in quo vos speratis."},{"number":46,"verse":"Si enim crederetis Moysi, crederetis forsitan et mihi : de me enim ille scripsit."},{"number":47,"verse":"Si autem illius litteris non creditis, quomodo verbis meis credetis ?"}]}