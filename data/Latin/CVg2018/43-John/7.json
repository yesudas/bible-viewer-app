{"bibleAbbr":"CVg2018","bookName":"John","bookEnglishName":"John","chapterNumber":7,"verses":[{"number":1,"verse":"Post hæc autem ambulabat Jesus in Galilæam : non enim volebat in Judæam ambulare, quia quærebant eum Judæi interficere."},{"number":2,"verse":"Erat autem in proximo dies festus Judæorum, Scenopegia."},{"number":3,"verse":"Dixerunt autem ad eum fratres ejus : Transi hinc, et vade in Judæam, ut et discipuli tui videant opera tua, quæ facis."},{"number":4,"verse":"Nemo quippe in occulto quid facit, et quærit ipse in palam esse : si hæc facis, manifesta teipsum mundo."},{"number":5,"verse":"Neque enim fratres ejus credebant in eum."},{"number":6,"verse":"Dicit ergo eis Jesus : Tempus meum nondum advenit : tempus autem vestrum semper est paratum."},{"number":7,"verse":"Non potest mundus odisse vos : me autem odit, quia ego testimonium perhibeo de illo quod opera ejus mala sunt."},{"number":8,"verse":"Vos ascendite ad diem festum hunc, ego autem non ascendo ad diem festum istum : quia meum tempus nondum impletum est."},{"number":9,"verse":"Hæc cum dixisset, ipse mansit in Galilæa."},{"number":10,"verse":"Ut autem ascenderunt fratres ejus, tunc et ipse ascendit ad diem festum non manifeste, sed quasi in occulto."},{"number":11,"verse":"Judæi ergo quærebant eum in die festo, et dicebant : Ubi est ille ?"},{"number":12,"verse":"Et murmur multum erat in turba de eo. Quidam enim dicebant : Quia bonus est. Alii autem dicebant : Non, sed seducit turbas."},{"number":13,"verse":"Nemo tamen palam loquebatur de illo propter metum Judæorum."},{"number":14,"verse":"Jam autem die festo mediante, ascendit Jesus in templum, et docebat."},{"number":15,"verse":"Et mirabantur Judæi, dicentes : Quomodo hic litteras scit, cum non didicerit ?"},{"number":16,"verse":"Respondit eis Jesus, et dixit : Mea doctrina non est mea, sed ejus qui misit me."},{"number":17,"verse":"Si quis voluerit voluntatem ejus facere, cognoscet de doctrina, utrum ex Deo sit, an ego a meipso loquar."},{"number":18,"verse":"Qui a semetipso loquitur, gloriam propriam quærit ; qui autem quærit gloriam ejus qui misit eum, hic verax est, et injustitia in illo non est."},{"number":19,"verse":"Nonne Moyses dedit vobis legem : et nemo ex vobis facit legem ?"},{"number":20,"verse":"Quid me quæritis interficere ? Respondit turba, et dixit : Dæmonium habes : quis te quærit interficere ?"},{"number":21,"verse":"Respondit Jesus et dixit eis : Unum opus feci, et omnes miramini :"},{"number":22,"verse":"propterea Moyses dedit vobis circumcisionem (non quia ex Moyse est, sed ex patribus), et in sabbato circumciditis hominem."},{"number":23,"verse":"Si circumcisionem accipit homo in sabbato, ut non solvatur lex Moysi : mihi indignamini quia totum hominem sanum feci in sabbato ?"},{"number":24,"verse":"Nolite judicare secundum faciem, sed justum judicium judicate."},{"number":25,"verse":"Dicebant ergo quidam ex Jerosolymis : Nonne hic est, quem quærunt interficere ?"},{"number":26,"verse":"et ecce palam loquitur, et nihil ei dicunt. Numquid vere cognoverunt principes quia hic est Christus ?"},{"number":27,"verse":"Sed hunc scimus unde sit : Christus autem cum venerit, nemo scit unde sit."},{"number":28,"verse":"Clamabat ergo Jesus in templo docens, et dicens : Et me scitis, et unde sim scitis : et a meipso non veni, sed est verus qui misit me, quem vos nescitis."},{"number":29,"verse":"Ego scio eum : quia ab ipso sum, et ipse me misit."},{"number":30,"verse":"Quærebant ergo eum apprehendere : et nemo misit in illum manus, quia nondum venerat hora ejus."},{"number":31,"verse":"De turba autem multi crediderunt in eum, et dicebant : Christus cum venerit, numquid plura signa faciet quam quæ hic facit ?"},{"number":32,"verse":"Audierunt pharisæi turbam murmurantem de illo hæc : et miserunt principes et pharisæi ministros ut apprehenderent eum."},{"number":33,"verse":"Dixit ergo eis Jesus : Adhuc modicum tempus vobiscum sum : et vado ad eum qui me misit."},{"number":34,"verse":"Quæretis me, et non invenietis : et ubi ego sum, vos non potestis venire."},{"number":35,"verse":"Dixerunt ergo Judæi ad semetipsos : Quo hic iturus est, quia non inveniemus eum ? numquid in dispersionem gentium iturus est, et docturus gentes ?"},{"number":36,"verse":"quis est hic sermo, quem dixit : Quæretis me, et non invenietis : et ubi sum ego, vos non potestis venire ?"},{"number":37,"verse":"In novissimo autem die magno festivitatis stabat Jesus, et clamabat dicens : Si quis sitit, veniat ad me et bibat."},{"number":38,"verse":"Qui credit in me, sicut dicit Scriptura, flumina de ventre ejus fluent aquæ vivæ."},{"number":39,"verse":"Hoc autem dixit de Spiritu, quem accepturi erant credentes in eum : nondum enim erat Spiritus datus, quia Jesus nondum erat glorificatus."},{"number":40,"verse":"Ex illa ergo turba cum audissent hos sermones ejus, dicebant : Hic est vere propheta."},{"number":41,"verse":"Alii dicebant : Hic est Christus. Quidam autem dicebant : Numquid a Galilæa venit Christus ?"},{"number":42,"verse":"nonne Scriptura dicit : Quia ex semine David, et de Bethlehem castello, ubi erat David, venit Christus ?"},{"number":43,"verse":"Dissensio itaque facta est in turba propter eum."},{"number":44,"verse":"Quidam autem ex ipsis volebant apprehendere eum : sed nemo misit super eum manus."},{"number":45,"verse":"Venerunt ergo ministri ad pontifices et pharisæos. Et dixerunt eis illi : Quare non adduxistis illum ?"},{"number":46,"verse":"Responderunt ministri : Numquam sic locutus est homo, sicut hic homo."},{"number":47,"verse":"Responderunt ergo eis pharisæi : Numquid et vos seducti estis ?"},{"number":48,"verse":"numquid ex principibus aliquis credidit in eum, aut ex pharisæis ?"},{"number":49,"verse":"sed turba hæc, quæ non novit legem, maledicti sunt."},{"number":50,"verse":"Dixit Nicodemus ad eos, ille qui venit ad eum nocte, qui unus erat ex ipsis :"},{"number":51,"verse":"Numquid lex nostra judicat hominem, nisi prius audierit ab ipso, et cognoverit quid faciat ?"},{"number":52,"verse":"Responderunt, et dixerunt ei : Numquid et tu Galilæus es ? scrutare Scripturas, et vide quia a Galilæa propheta non surgit."},{"number":53,"verse":"Et reversi sunt unusquisque in domum suam."}]}