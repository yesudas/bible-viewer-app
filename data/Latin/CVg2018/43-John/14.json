{"bibleAbbr":"CVg2018","bookName":"John","bookEnglishName":"John","chapterNumber":14,"verses":[{"number":1,"verse":"Non turbetur cor vestrum. Creditis in Deum, et in me credite."},{"number":2,"verse":"In domo Patris mei mansiones multæ sunt ; si quominus dixissem vobis : quia vado parare vobis locum."},{"number":3,"verse":"Et si abiero, et præparavero vobis locum, iterum venio, et accipiam vos ad meipsum : ut ubi sum ego, et vos sitis."},{"number":4,"verse":"Et quo ego vado scitis, et viam scitis."},{"number":5,"verse":"Dicit ei Thomas : Domine, nescimus quo vadis : et quomodo possumus viam scire ?"},{"number":6,"verse":"Dicit ei Jesus : Ego sum via, et veritas, et vita. Nemo venit ad Patrem, nisi per me."},{"number":7,"verse":"Si cognovissetis me, et Patrem meum utique cognovissetis : et amodo cognoscetis eum, et vidistis eum."},{"number":8,"verse":"Dicit ei Philippus : Domine, ostende nobis Patrem, et sufficit nobis."},{"number":9,"verse":"Dicit ei Jesus : Tanto tempore vobiscum sum, et non cognovistis me ? Philippe, qui videt me, videt et Patrem. Quomodo tu dicis : Ostende nobis Patrem ?"},{"number":10,"verse":"Non creditis quia ego in Patre, et Pater in me est ? Verba quæ ego loquor vobis, a meipso non loquor. Pater autem in me manens, ipse fecit opera."},{"number":11,"verse":"Non creditis quia ego in Patre, et Pater in me est ?"},{"number":12,"verse":"alioquin propter opera ipsa credite. Amen, amen dico vobis, qui credit in me, opera quæ ego facio, et ipse faciet, et majora horum faciet : quia ego ad Patrem vado."},{"number":13,"verse":"Et quodcumque petieritis Patrem in nomine meo, hoc faciam : ut glorificetur Pater in Filio."},{"number":14,"verse":"Si quid petieritis me in nomine meo, hoc faciam."},{"number":15,"verse":"Si diligitis me, mandata mea servate :"},{"number":16,"verse":"et ego rogabo Patrem, et alium Paraclitum dabit vobis, ut maneat vobiscum in æternum,"},{"number":17,"verse":"Spiritum veritatis, quem mundus non potest accipere, quia non videt eum, nec scit eum : vos autem cognoscetis eum, quia apud vos manebit, et in vobis erit."},{"number":18,"verse":"Non relinquam vos orphanos : veniam ad vos."},{"number":19,"verse":"Adhuc modicum, et mundus me jam non videt. Vos autem videtis me : quia ego vivo, et vos vivetis."},{"number":20,"verse":"In illo die vos cognoscetis quia ego sum in Patre meo, et vos in me, et ego in vobis."},{"number":21,"verse":"Qui habet mandata mea, et servat ea : ille est qui diligit me. Qui autem diligit me, diligetur a Patre meo : et ego diligam eum, et manifestabo ei meipsum."},{"number":22,"verse":"Dicit ei Judas, non ille Iscariotes : Domine, quid factum est, quia manifestaturus es nobis teipsum, et non mundo ?"},{"number":23,"verse":"Respondit Jesus, et dixit ei : Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus ;"},{"number":24,"verse":"qui non diligit me, sermones meos non servat. Et sermonem, quem audistis, non est meus : sed ejus qui misit me, Patris."},{"number":25,"verse":"Hæc locutus sum vobis apud vos manens."},{"number":26,"verse":"Paraclitus autem Spiritus Sanctus, quem mittet Pater in nomine meo, ille vos docebit omnia, et suggeret vobis omnia quæcumque dixero vobis."},{"number":27,"verse":"Pacem relinquo vobis, pacem meam do vobis : non quomodo mundus dat, ego do vobis. Non turbetur cor vestrum, neque formidet."},{"number":28,"verse":"Audistis quia ego dixi vobis : Vado, et venio ad vos. Si diligeretis me, gauderetis utique, quia vado ad Patrem : quia Pater major me est."},{"number":29,"verse":"Et nunc dixi vobis priusquam fiat : ut cum factum fuerit, credatis."},{"number":30,"verse":"Jam non multa loquar vobiscum : venit enim princeps mundi hujus, et in me non habet quidquam."},{"number":31,"verse":"Sed ut cognoscat mundus quia diligo Patrem, et sicut mandatum dedit mihi Pater, sic facio. Surgite, eamus hinc."}]}