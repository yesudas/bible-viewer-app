{"bibleAbbr":"CVg2018","bookName":"John","bookEnglishName":"John","chapterNumber":8,"verses":[{"number":1,"verse":"Jesus autem perrexit in montem Oliveti :"},{"number":2,"verse":"et diluculo iterum venit in templum, et omnis populus venit ad eum, et sedens docebat eos."},{"number":3,"verse":"Adducunt autem scribæ et pharisæi mulierem in adulterio deprehensam : et statuerunt eam in medio,"},{"number":4,"verse":"et dixerunt ei : Magister, hæc mulier modo deprehensa est in adulterio."},{"number":5,"verse":"In lege autem Moyses mandavit nobis hujusmodi lapidare. Tu ergo quid dicis ?"},{"number":6,"verse":"Hoc autem dicebant tentantes eum, ut possent accusare eum. Jesus autem inclinans se deorsum, digito scribebat in terra."},{"number":7,"verse":"Cum ergo perseverarent interrogantes eum, erexit se, et dixit eis : Qui sine peccato est vestrum, primus in illam lapidem mittat."},{"number":8,"verse":"Et iterum se inclinans, scribebat in terra."},{"number":9,"verse":"Audientes autem unus post unum exibant, incipientes a senioribus : et remansit solus Jesus, et mulier in medio stans."},{"number":10,"verse":"Erigens autem se Jesus, dixit ei : Mulier, ubi sunt qui te accusabant ? nemo te condemnavit ?"},{"number":11,"verse":"Quæ dixit : Nemo, Domine. Dixit autem Jesus : Nec ego te condemnabo : vade, et jam amplius noli peccare."},{"number":12,"verse":"Iterum ergo locutus est eis Jesus, dicens : Ego sum lux mundi : qui sequitur me, non ambulat in tenebris, sed habebit lumen vitæ."},{"number":13,"verse":"Dixerunt ergo ei pharisæi : Tu de teipso testimonium perhibes ; testimonium tuum non est verum."},{"number":14,"verse":"Respondit Jesus, et dixit eis : Et si ego testimonium perhibeo de meipso, verum est testimonium meum : quia scio unde veni et quo vado ; vos autem nescitis unde venio aut quo vado."},{"number":15,"verse":"Vos secundum carnem judicatis : ego non judico quemquam ;"},{"number":16,"verse":"et si judico ego, judicium meum verum est, quia solus non sum : sed ego et qui misit me, Pater."},{"number":17,"verse":"Et in lege vestra scriptum est, quia duorum hominum testimonium verum est."},{"number":18,"verse":"Ego sum qui testimonium perhibeo de meipso, et testimonium perhibet de me qui misit me, Pater."},{"number":19,"verse":"Dicebant ergo ei : Ubi est Pater tuus ? Respondit Jesus : Neque me scitis, neque Patrem meum : si me sciretis, forsitan et Patrem meum sciretis."},{"number":20,"verse":"Hæc verba locutus est Jesus in gazophylacio, docens in templo : et nemo apprehendit eum, quia necdum venerat hora ejus."},{"number":21,"verse":"Dixit ergo iterum eis Jesus : Ego vado, et quæretis me, et in peccato vestro moriemini. Quo ego vado, vos non potestis venire."},{"number":22,"verse":"Dicebant ergo Judæi : Numquid interficiet semetipsum, quia dixit : Quo ego vado, vos non potestis venire ?"},{"number":23,"verse":"Et dicebat eis : Vos de deorsum estis, ego de supernis sum. Vos de mundo hoc estis, ego non sum de hoc mundo."},{"number":24,"verse":"Dixi ergo vobis quia moriemini in peccatis vestris : si enim non credideritis quia ego sum, moriemini in peccato vestro."},{"number":25,"verse":"Dicebant ergo ei : Tu quis es ? Dixit eis Jesus : Principium, qui et loquor vobis."},{"number":26,"verse":"Multa habeo de vobis loqui, et judicare ; sed qui me misit, verax est ; et ego quæ audivi ab eo, hæc loquor in mundo."},{"number":27,"verse":"Et non cognoverunt quia Patrem ejus dicebat Deum."},{"number":28,"verse":"Dixit ergo eis Jesus : Cum exaltaveritis Filium hominis, tunc cognoscetis quia ego sum, et a meipso facio nihil, sed sicut docuit me Pater, hæc loquor :"},{"number":29,"verse":"et qui me misit, mecum est, et non reliquit me solum : quia ego quæ placita sunt ei, facio semper."},{"number":30,"verse":"Hæc illo loquente, multi crediderunt in eum."},{"number":31,"verse":"Dicebat ergo Jesus ad eos, qui crediderunt ei, Judæos : Si vos manseritis in sermone meo, vere discipuli mei eritis,"},{"number":32,"verse":"et cognoscetis veritatem, et veritas liberabit vos."},{"number":33,"verse":"Responderunt ei : Semen Abrahæ sumus, et nemini servivimus umquam : quomodo tu dicis : Liberi eritis ?"},{"number":34,"verse":"Respondit eis Jesus : Amen, amen dico vobis : quia omnis qui facit peccatum, servus est peccati."},{"number":35,"verse":"Servus autem non manet in domo in æternum : filius autem manet in æternum."},{"number":36,"verse":"Si ergo vos filius liberaverit, vere liberi eritis."},{"number":37,"verse":"Scio quia filii Abrahæ estis : sed quæritis me interficere, quia sermo meus non capit in vobis."},{"number":38,"verse":"Ego quod vidi apud Patrem meum, loquor : et vos quæ vidistis apud patrem vestrum, facitis."},{"number":39,"verse":"Responderunt, et dixerunt ei : Pater noster Abraham est. Dicit eis Jesus : Si filii Abrahæ estis, opera Abrahæ facite."},{"number":40,"verse":"Nunc autem quæritis me interficere, hominem, qui veritatem vobis locutus sum, quam audivi a Deo : hoc Abraham non fecit."},{"number":41,"verse":"Vos facitis opera patris vestri. Dixerunt itaque ei : Nos ex fornicatione non sumus nati : unum patrem habemus Deum."},{"number":42,"verse":"Dixit ergo eis Jesus : Si Deus pater vester esset, diligeretis utique et me ; ego enim ex Deo processi, et veni : neque enim a meipso veni, sed ille me misit."},{"number":43,"verse":"Quare loquelam meam non cognoscitis ? Quia non potestis audire sermonem meum."},{"number":44,"verse":"Vos ex patre diabolo estis : et desideria patris vestri vultis facere. Ille homicida erat ab initio, et in veritate non stetit : quia non est veritas in eo : cum loquitur mendacium, ex propriis loquitur, quia mendax est, et pater ejus."},{"number":45,"verse":"Ego autem si veritatem dico, non creditis mihi."},{"number":46,"verse":"Quis ex vobis arguet me de peccato ? si veritatem dico vobis, quare non creditis mihi ?"},{"number":47,"verse":"Qui ex Deo est, verba Dei audit. Propterea vos non auditis, quia ex Deo non estis."},{"number":48,"verse":"Responderunt ergo Judæi, et dixerunt ei : Nonne bene dicimus nos quia Samaritanus es tu, et dæmonium habes ?"},{"number":49,"verse":"Respondit Jesus : Ego dæmonium non habeo : sed honorifico Patrem meum, et vos inhonorastis me."},{"number":50,"verse":"Ego autem non quæro gloriam meam : est qui quærat, et judicet."},{"number":51,"verse":"Amen, amen dico vobis : si quis sermonem meum servaverit, mortem non videbit in æternum."},{"number":52,"verse":"Dixerunt ergo Judæi : Nunc cognovimus quia dæmonium habes. Abraham mortuus est, et prophetæ ; et tu dicis : Si quis sermonem meum servaverit, non gustabit mortem in æternum."},{"number":53,"verse":"Numquid tu major es patre nostro Abraham, qui mortuus est ? et prophetæ mortui sunt. Quem teipsum facis ?"},{"number":54,"verse":"Respondit Jesus : Si ego glorifico meipsum, gloria mea nihil est : est Pater meus, qui glorificat me, quem vos dicitis quia Deus vester est,"},{"number":55,"verse":"et non cognovistis eum : ego autem novi eum. Et si dixero quia non scio eum, ero similis vobis, mendax. Sed scio eum, et sermonem ejus servo."},{"number":56,"verse":"Abraham pater vester exsultavit ut videret diem meum : vidit, et gavisus est."},{"number":57,"verse":"Dixerunt ergo Judæi ad eum : Quinquaginta annos nondum habes, et Abraham vidisti ?"},{"number":58,"verse":"Dixit eis Jesus : Amen, amen dico vobis, antequam Abraham fieret, ego sum."},{"number":59,"verse":"Tulerunt ergo lapides, ut jacerent in eum : Jesus autem abscondit se, et exivit de templo."}]}