{"bibleAbbr":"CVg2018","bookName":"John","bookEnglishName":"John","chapterNumber":12,"verses":[{"number":1,"verse":"Jesus ergo ante sex dies Paschæ venit Bethaniam, ubi Lazarus fuerat mortuus, quem suscitavit Jesus."},{"number":2,"verse":"Fecerunt autem ei cœnam ibi, et Martha ministrabat, Lazarus vero unus erat ex discumbentibus cum eo."},{"number":3,"verse":"Maria ergo accepit libram unguenti nardi pistici pretiosi, et unxit pedes Jesu, et extersit pedes ejus capillis suis : et domus impleta est ex odore unguenti."},{"number":4,"verse":"Dixit ergo unus ex discipulis ejus, Judas Iscariotes, qui erat eum traditurus :"},{"number":5,"verse":"Quare hoc unguentum non veniit trecentis denariis, et datum est egenis ?"},{"number":6,"verse":"Dixit autem hoc, non quia de egenis pertinebat ad eum, sed quia fur erat, et loculos habens, ea quæ mittebantur, portabat."},{"number":7,"verse":"Dixit ergo Jesus : Sinite illam ut in diem sepulturæ meæ servet illud."},{"number":8,"verse":"Pauperes enim semper habetis vobiscum : me autem non semper habetis."},{"number":9,"verse":"Cognovit ergo turba multa ex Judæis quia illic est, et venerunt, non propter Jesum tantum, sed ut Lazarum viderent, quem suscitavit a mortuis."},{"number":10,"verse":"Cogitaverunt autem principes sacerdotum ut et Lazarum interficerent :"},{"number":11,"verse":"quia multi propter illum abibant ex Judæis, et credebant in Jesum."},{"number":12,"verse":"In crastinum autem, turba multa quæ venerat ad diem festum, cum audissent quia venit Jesus Jerosolymam,"},{"number":13,"verse":"acceperunt ramos palmarum, et processerunt obviam ei, et clamabant : Hosanna, benedictus qui venit in nomine Domini, rex Israël."},{"number":14,"verse":"Et invenit Jesus asellum, et sedit super eum, sicut scriptum est :"},{"number":15,"verse":"Noli timere, filia Sion : ecce rex tuus venit sedens super pullum asinæ."},{"number":16,"verse":"Hæc non cognoverunt discipuli ejus primum : sed quando glorificatus est Jesus, tunc recordati sunt quia hæc erant scripta de eo, et hæc fecerunt ei."},{"number":17,"verse":"Testimonium ergo perhibebat turba, quæ erat cum eo quando Lazarum vocavit de monumento, et suscitavit eum a mortuis."},{"number":18,"verse":"Propterea et obviam venit ei turba : quia audierunt fecisse hoc signum."},{"number":19,"verse":"Pharisæi ergo dixerunt ad semetipsos : Videtis quia nihil proficimus ? ecce mundus totus post eum abiit."},{"number":20,"verse":"Erant autem quidam gentiles, ex his qui ascenderant ut adorarent in die festo."},{"number":21,"verse":"Hi ergo accesserunt ad Philippum, qui erat a Bethsaida Galilææ, et rogabant eum, dicentes : Domine, volumus Jesum videre."},{"number":22,"verse":"Venit Philippus, et dicit Andreæ ; Andreas rursum et Philippus dixerunt Jesu."},{"number":23,"verse":"Jesus autem respondit eis, dicens : Venit hora, ut clarificetur Filius hominis."},{"number":24,"verse":"Amen, amen dico vobis, nisi granum frumenti cadens in terram, mortuum fuerit,"},{"number":25,"verse":"ipsum solum manet : si autem mortuum fuerit, multum fructum affert. Qui amat animam suam, perdet eam ; et qui odit animam suam in hoc mundo, in vitam æternam custodit eam."},{"number":26,"verse":"Si quis mihi ministrat, me sequatur, et ubi sum ego, illic et minister meus erit. Si quis mihi ministraverit, honorificabit eum Pater meus."},{"number":27,"verse":"Nunc anima mea turbata est. Et quid dicam ? Pater, salvifica me ex hac hora. Sed propterea veni in horam hanc :"},{"number":28,"verse":"Pater, clarifica nomen tuum. Venit ergo vox de cælo : Et clarificavi, et iterum clarificabo."},{"number":29,"verse":"Turba ergo, quæ stabat, et audierat, dicebat tonitruum esse factum. Alii dicebant : Angelus ei locutus est."},{"number":30,"verse":"Respondit Jesus, et dixit : Non propter me hæc vox venit, sed propter vos."},{"number":31,"verse":"Nunc judicium est mundi : nunc princeps hujus mundi ejicietur foras."},{"number":32,"verse":"Et ego, si exaltatus fuero a terra, omnia traham ad meipsum."},{"number":33,"verse":"(Hoc autem dicebat, significans qua morte esset moriturus.)"},{"number":34,"verse":"Respondit ei turba : Nos audivimus ex lege, quia Christus manet in æternum : et quomodo tu dicis : Oportet exaltari Filium hominis ? quis est iste Filius hominis ?"},{"number":35,"verse":"Dixit ergo eis Jesus : Adhuc modicum, lumen in vobis est. Ambulate dum lucem habetis, ut non vos tenebræ comprehendant ; et qui ambulat in tenebris, nescit quo vadat."},{"number":36,"verse":"Dum lucem habetis, credite in lucem, ut filii lucis sitis. Hæc locutus est Jesus, et abiit et abscondit se ab eis."},{"number":37,"verse":"Cum autem tanta signa fecisset coram eis, non credebant in eum ;"},{"number":38,"verse":"ut sermo Isaiæ prophetæ impleretur, quem dixit : Domine, quis credidit auditui nostro ? et brachium Domini cui revelatum est ?"},{"number":39,"verse":"Propterea non poterant credere, quia iterum dixit Isaias :"},{"number":40,"verse":"Excæcavit oculos eorum, et induravit cor eorum ut non videant oculis, et non intelligant corde, et convertantur, et sanem eos."},{"number":41,"verse":"Hæc dixit Isaias, quando vidit gloriam ejus, et locutus est de eo."},{"number":42,"verse":"Verumtamen et ex principibus multi crediderunt in eum : sed propter pharisæos non confitebantur, ut e synagoga non ejicerentur."},{"number":43,"verse":"Dilexerunt enim gloriam hominum magis quam gloriam Dei."},{"number":44,"verse":"Jesus autem clamavit, et dixit : Qui credit in me, non credit in me, sed in eum qui misit me."},{"number":45,"verse":"Et qui videt me, videt eum qui misit me."},{"number":46,"verse":"Ego lux in mundum veni, ut omnis qui credit in me, in tenebris non maneat."},{"number":47,"verse":"Et si quis audierit verba mea, et non custodierit, ego non judico eum ; non enim veni ut judicem mundum, sed ut salvificem mundum."},{"number":48,"verse":"Qui spernit me et non accipit verba mea, habet qui judicet eum. Sermo quem locutus sum, ille judicabit eum in novissimo die."},{"number":49,"verse":"Quia ego ex meipso non sum locutus, sed qui misit me, Pater, ipse mihi mandatum dedit quid dicam et quid loquar."},{"number":50,"verse":"Et scio quia mandatum ejus vita æterna est : quæ ergo ego loquor, sicut dixit mihi Pater, sic loquor."}]}