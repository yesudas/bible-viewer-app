{"bibleAbbr":"CVg2018","bookName":"John","bookEnglishName":"John","chapterNumber":21,"verses":[{"number":1,"verse":"Postea manifestavit se iterum Jesus discipulis ad mare Tiberiadis. Manifestavit autem sic :"},{"number":2,"verse":"erant simul Simon Petrus, et Thomas, qui dicitur Didymus, et Nathanaël, qui erat a Cana Galilææ, et filii Zebedæi, et alii ex discipulis ejus duo."},{"number":3,"verse":"Dicit eis Simon Petrus : Vado piscari. Dicunt ei : Venimus et nos tecum. Et exierunt, et ascenderunt in navim : et illa nocte nihil prendiderunt."},{"number":4,"verse":"Mane autem facto stetit Jesus in littore : non tamen cognoverunt discipuli quia Jesus est."},{"number":5,"verse":"Dixit ergo eis Jesus : Pueri, numquid pulmentarium habetis ? Responderunt ei : Non."},{"number":6,"verse":"Dicit eis : Mittite in dexteram navigii rete, et invenietis. Miserunt ergo : et jam non valebant illud trahere præ multitudine piscium."},{"number":7,"verse":"Dixit ergo discipulus ille, quem diligebat Jesus, Petro : Dominus est. Simon Petrus cum audisset quia Dominus est, tunica succinxit se (erat enim nudus) et misit se in mare."},{"number":8,"verse":"Alii autem discipuli navigio venerunt (non enim longe erant a terra, sed quasi cubitis ducentis), trahentes rete piscium."},{"number":9,"verse":"Ut ergo descenderunt in terram, viderunt prunas positas, et piscem superpositum, et panem."},{"number":10,"verse":"Dicit eis Jesus : Afferte de piscibus, quos prendidistis nunc."},{"number":11,"verse":"Ascendit Simon Petrus et traxit rete in terram, plenum magnis piscibus centum quinquaginta tribus. Et cum tanti essent, non est scissum rete."},{"number":12,"verse":"Dicit eis Jesus : Venite, prandete. Et nemo audebat discumbentium interrogare eum : Tu quis es ? scientes, quia Dominus est."},{"number":13,"verse":"Et venit Jesus, et accipit panem, et dat eis, et piscem similiter."},{"number":14,"verse":"Hoc jam tertio manifestatus est Jesus discipulis suis cum resurrexisset a mortuis."},{"number":15,"verse":"Cum ergo prandissent, dicit Simoni Petro Jesus : Simon Joannis, diligis me plus his ? Dicit ei : Etiam Domine, tu scis quia amo te. Dicit ei : Pasce agnos meos."},{"number":16,"verse":"Dicit ei iterum : Simon Joannis, diligis me ? Ait illi : Etiam Domine, tu scis quia amo te. Dicit ei : Pasce agnos meos."},{"number":17,"verse":"Dicit ei tertio : Simon Joannis, amas me ? Contristatus est Petrus, quia dixit ei tertio : Amas me ? et dixit ei : Domine, tu omnia nosti, tu scis quia amo te. Dixit ei : Pasce oves meas."},{"number":18,"verse":"Amen, amen dico tibi : cum esses junior, cingebas te, et ambulabas ubi volebas : cum autem senueris, extendes manus tuas, et alius te cinget, et ducet quo tu non vis."},{"number":19,"verse":"Hoc autem dixit significans qua morte clarificaturus esset Deum. Et cum hoc dixisset, dicit ei : Sequere me."},{"number":20,"verse":"Conversus Petrus vidit illum discipulum, quem diligebat Jesus, sequentem, qui et recubuit in cœna super pectus ejus, et dixit : Domine, quis est qui tradet te ?"},{"number":21,"verse":"Hunc ergo cum vidisset Petrus, dixit Jesu : Domine, hic autem quid ?"},{"number":22,"verse":"Dicit ei Jesus : Sic eum volo manere donec veniam, quid ad te ? tu me sequere."},{"number":23,"verse":"Exiit ergo sermo iste inter fratres quia discipulus ille non moritur. Et non dixit ei Jesus : Non moritur, sed : Sic eum volo manere donec veniam, quid ad te ?"},{"number":24,"verse":"Hic est discipulus ille qui testimonium perhibet de his, et scripsit hæc : et scimus quia verum est testimonium ejus."},{"number":25,"verse":"Sunt autem et alia multa quæ fecit Jesus : quæ si scribantur per singula, nec ipsum arbitror mundum capere posse eos, qui scribendi sunt, libros."}]}