{"bibleAbbr":"CVg2018","bookName":"John","bookEnglishName":"John","chapterNumber":20,"verses":[{"number":1,"verse":"Una autem sabbati, Maria Magdalene venit mane, cum adhuc tenebræ essent, ad monumentum : et vidit lapidem sublatum a monumento."},{"number":2,"verse":"Cucurrit ergo, et venit ad Simonem Petrum, et ad alium discipulum, quem amabat Jesus, et dicit illis : Tulerunt Dominum de monumento, et nescimus ubi posuerunt eum."},{"number":3,"verse":"Exiit ergo Petrus, et ille alius discipulus, et venerunt ad monumentum."},{"number":4,"verse":"Currebant autem duo simul, et ille alius discipulus præcucurrit citius Petro, et venit primus ad monumentum."},{"number":5,"verse":"Et cum se inclinasset, vidit posita linteamina : non tamen introivit."},{"number":6,"verse":"Venit ergo Simon Petrus sequens eum, et introivit in monumentum, et vidit linteamina posita,"},{"number":7,"verse":"et sudarium, quod fuerat super caput ejus, non cum linteaminibus positum, sed separatim involutum in unum locum."},{"number":8,"verse":"Tunc ergo introivit et ille discipulus qui venerat primus ad monumentum : et vidit, et credidit :"},{"number":9,"verse":"nondum enim sciebant Scripturam, quia oportebat eum a mortuis resurgere."},{"number":10,"verse":"Abierunt ergo iterum discipuli ad semetipsos."},{"number":11,"verse":"Maria autem stabat ad monumentum foris, plorans. Dum ergo fleret, inclinavit se, et prospexit in monumentum :"},{"number":12,"verse":"et vidit duos angelos in albis sedentes, unum ad caput, et unum ad pedes, ubi positum fuerat corpus Jesu."},{"number":13,"verse":"Dicunt ei illi : Mulier, quid ploras ? Dicit eis : Quia tulerunt Dominum meum : et nescio ubi posuerunt eum."},{"number":14,"verse":"Hæc cum dixisset, conversa est retrorsum, et vidit Jesum stantem : et non sciebat quia Jesus est."},{"number":15,"verse":"Dicit ei Jesus : Mulier, quid ploras ? quem quæris ? Illa existimans quia hortulanus esset, dicit ei : Domine, si tu sustulisti eum, dicito mihi ubi posuisti eum, et ego eum tollam."},{"number":16,"verse":"Dicit ei Jesus : Maria. Conversa illa, dicit ei : Rabboni (quod dicitur Magister)."},{"number":17,"verse":"Dicit ei Jesus : Noli me tangere, nondum enim ascendi ad Patrem meum : vade autem ad fratres meos, et dic eis : Ascendo ad Patrem meum, et Patrem vestrum, Deum meum, et Deum vestrum."},{"number":18,"verse":"Venit Maria Magdalene annuntians discipulis : Quia vidi Dominum, et hæc dixit mihi."},{"number":19,"verse":"Cum ergo sero esset die illo, una sabbatorum, et fores essent clausæ, ubi erant discipuli congregati propter metum Judæorum : venit Jesus, et stetit in medio, et dixit eis : Pax vobis."},{"number":20,"verse":"Et cum hoc dixisset, ostendit eis manus et latus. Gavisi sunt ergo discipuli, viso Domino."},{"number":21,"verse":"Dixit ergo eis iterum : Pax vobis. Sicut misit me Pater, et ego mitto vos."},{"number":22,"verse":"Hæc cum dixisset, insufflavit, et dixit eis : Accipite Spiritum Sanctum :"},{"number":23,"verse":"quorum remiseritis peccata, remittuntur eis : et quorum retinueritis, retenta sunt."},{"number":24,"verse":"Thomas autem unus ex duodecim, qui dicitur Didymus, non erat cum eis quando venit Jesus."},{"number":25,"verse":"Dixerunt ergo ei alii discipuli : Vidimus Dominum. Ille autem dixit eis : Nisi videro in manibus ejus fixuram clavorum, et mittam digitum meum in locum clavorum, et mittam manum meam in latus ejus, non credam."},{"number":26,"verse":"Et post dies octo, iterum erant discipuli ejus intus, et Thomas cum eis. Venit Jesus januis clausis, et stetit in medio, et dixit : Pax vobis."},{"number":27,"verse":"Deinde dicit Thomæ : Infer digitum tuum huc, et vide manus meas, et affer manum tuam, et mitte in latus meum : et noli esse incredulus, sed fidelis."},{"number":28,"verse":"Respondit Thomas, et dixit ei : Dominus meus et Deus meus."},{"number":29,"verse":"Dixit ei Jesus : Quia vidisti me, Thoma, credidisti : beati qui non viderunt, et crediderunt."},{"number":30,"verse":"Multa quidem et alia signa fecit Jesus in conspectu discipulorum suorum, quæ non sunt scripta in libro hoc."},{"number":31,"verse":"Hæc autem scripta sunt ut credatis, quia Jesus est Christus Filius Dei : et ut credentes, vitam habeatis in nomine ejus."}]}