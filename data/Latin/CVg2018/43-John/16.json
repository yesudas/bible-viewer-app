{"bibleAbbr":"CVg2018","bookName":"John","bookEnglishName":"John","chapterNumber":16,"verses":[{"number":1,"verse":"Hæc locutus sum vobis, ut non scandalizemini."},{"number":2,"verse":"Absque synagogis facient vos : sed venit hora, ut omnis qui interficit vos arbitretur obsequium se præstare Deo."},{"number":3,"verse":"Et hæc facient vobis, quia non noverunt Patrem, neque me."},{"number":4,"verse":"Sed hæc locutus sum vobis, ut cum venerit hora eorum, reminiscamini quia ego dixi vobis."},{"number":5,"verse":"Hæc autem vobis ab initio non dixi, quia vobiscum eram. Et nunc vado ad eum qui misit me ; et nemo ex vobis interrogat me : Quo vadis ?"},{"number":6,"verse":"sed quia hæc locutus sum vobis, tristitia implevit cor vestrum."},{"number":7,"verse":"Sed ego veritatem dico vobis : expedit vobis ut ego vadam : si enim non abiero, Paraclitus non veniet ad vos ; si autem abiero, mittam eum ad vos."},{"number":8,"verse":"Et cum venerit ille, arguet mundum de peccato, et de justitia, et de judicio."},{"number":9,"verse":"De peccato quidem, quia non crediderunt in me."},{"number":10,"verse":"De justitia vero, quia ad Patrem vado, et jam non videbitis me."},{"number":11,"verse":"De judicio autem, quia princeps hujus mundi jam judicatus est."},{"number":12,"verse":"Adhuc multa habeo vobis dicere, sed non potestis portare modo."},{"number":13,"verse":"Cum autem venerit ille Spiritus veritatis, docebit vos omnem veritatem : non enim loquetur a semetipso, sed quæcumque audiet loquetur, et quæ ventura sunt annuntiabit vobis."},{"number":14,"verse":"Ille me clarificabit, quia de meo accipiet, et annuntiabit vobis."},{"number":15,"verse":"Omnia quæcumque habet Pater, mea sunt. Propterea dixi : quia de meo accipiet, et annuntiabit vobis."},{"number":16,"verse":"Modicum, et jam non videbitis me ; et iterum modicum, et videbitis me : quia vado ad Patrem."},{"number":17,"verse":"Dixerunt ergo ex discipulis ejus ad invicem : Quid est hoc quod dicit nobis : Modicum, et non videbitis me ; et iterum modicum, et videbitis me, et quia vado ad Patrem ?"},{"number":18,"verse":"Dicebant ergo : Quid est hoc quod dicit : Modicum ? nescimus quid loquitur."},{"number":19,"verse":"Cognovit autem Jesus, quia volebant eum interrogare, et dixit eis : De hoc quæritis inter vos quia dixi : Modicum, et non videbitis me ; et iterum modicum, et videbitis me."},{"number":20,"verse":"Amen, amen dico vobis : quia plorabitis, et flebitis vos, mundus autem gaudebit ; vos autem contristabimini, sed tristitia vestra vertetur in gaudium."},{"number":21,"verse":"Mulier cum parit, tristitiam habet, quia venit hora ejus ; cum autem pepererit puerum, jam non meminit pressuræ propter gaudium, quia natus est homo in mundum."},{"number":22,"verse":"Et vos igitur nunc quidem tristitiam habetis, iterum autem videbo vos, et gaudebit cor vestrum : et gaudium vestrum nemo tollet a vobis."},{"number":23,"verse":"Et in illo die me non rogabitis quidquam. Amen, amen dico vobis : si quid petieritis Patrem in nomine meo, dabit vobis."},{"number":24,"verse":"Usque modo non petistis quidquam in nomine meo : petite, et accipietis, ut gaudium vestrum sit plenum."},{"number":25,"verse":"Hæc in proverbiis locutus sum vobis. Venit hora cum jam non in proverbiis loquar vobis, sed palam de Patre annuntiabo vobis :"},{"number":26,"verse":"in illo die in nomine meo petetis : et non dico vobis quia ego rogabo Patrem de vobis :"},{"number":27,"verse":"ipse enim Pater amat vos, quia vos me amastis, et credidistis, quia ego a Deo exivi."},{"number":28,"verse":"Exivi a Patre, et veni in mundum : iterum relinquo mundum, et vado ad Patrem."},{"number":29,"verse":"Dicunt ei discipuli ejus : Ecce nunc palam loqueris, et proverbium nullum dicis :"},{"number":30,"verse":"nunc scimus quia scis omnia, et non opus est tibi ut quis te interroget : in hoc credimus quia a Deo existi."},{"number":31,"verse":"Respondit eis Jesus : Modo creditis ?"},{"number":32,"verse":"ecce venit hora, et jam venit, ut dispergamini unusquisque in propria, et me solum relinquatis : et non sum solus, quia Pater mecum est."},{"number":33,"verse":"Hæc locutus sum vobis, ut in me pacem habeatis. In mundo pressuram habebitis : sed confidite, ego vici mundum."}]}