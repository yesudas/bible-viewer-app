{"bibleAbbr":"CVg2018","bookName":"Zephaniah","bookEnglishName":"Zephaniah","chapterNumber":1,"verses":[{"number":1,"verse":"Verbum Domini quod factum est ad Sophoniam, filium Chusi, filii Godoliæ, filii Amariæ, filii Ezeciæ, in diebus Josiæ, filii Amon, regis Judæ."},{"number":2,"verse":"Congregans congregabo omnia a facie terræ, dicit Dominus :"},{"number":3,"verse":"congregans hominem et pecus, congregans volatilia cæli et pisces maris : et ruinæ impiorum erunt, et disperdam homines a facie terræ, dicit Dominus."},{"number":4,"verse":"Et extendam manum meam super Judam et super omnes habitantes Jerusalem : et disperdam de loco hoc reliquias Baal, et nomina ædituorum cum sacerdotibus ;"},{"number":5,"verse":"et eos qui adorant super tecta militiam cæli, et adorant et jurant in Domino, et jurant in Melchom ;"},{"number":6,"verse":"et qui avertuntur de post tergum Domini, et qui non quæsierunt Dominum, nec investigaverunt eum."},{"number":7,"verse":"Silete a facie Domini Dei, quia juxta est dies Domini : quia præparavit Dominus hostiam ; sanctificavit vocatos suos."},{"number":8,"verse":"Et erit : in die hostiæ Domini, visitabo super principes, et super filios regis, et super omnes qui induti sunt veste peregrina ;"},{"number":9,"verse":"et visitabo super omnem qui arroganter ingreditur super limen in die illa, qui complent domum Domini Dei sui iniquitate et dolo."},{"number":10,"verse":"Et erit in die illa, dicit Dominus, vox clamoris a porta piscium, et ululatus a Secunda, et contritio magna a collibus."},{"number":11,"verse":"Ululate, habitatores Pilæ : conticuit omnis populus Chanaan, disperierunt omnes involuti argento."},{"number":12,"verse":"Et erit in tempore illo : scrutabor Jerusalem in lucernis, et visitabo super viros defixos in fæcibus suis, qui dicunt in cordibus suis : Non faciet bene Dominus, et non faciet male."},{"number":13,"verse":"Et erit fortitudo eorum in direptionem, et domus eorum in desertum : et ædificabunt domos, et non habitabunt ; et plantabunt vineas, et non bibent vinum earum."},{"number":14,"verse":"Juxta est dies Domini magnus : juxta est, et velox nimis. Vox diei Domini amara : tribulabitur ibi fortis."},{"number":15,"verse":"Dies iræ dies illa, dies tribulationis et angustiæ, dies calamitatis et miseriæ, dies tenebrarum et caliginis, dies nebulæ et turbinis,"},{"number":16,"verse":"dies tubæ et clangoris super civitates munitas, et super angulos excelsos."},{"number":17,"verse":"Et tribulabo homines, et ambulabunt ut cæci, quia Domino peccaverunt ; et effundetur sanguis eorum sicut humus, et corpora eorum sicut stercora."},{"number":18,"verse":"Sed et argentum eorum et aurum eorum non poterit liberare eos in die iræ Domini : in igne zeli ejus devorabitur omnis terra, quia consummationem cum festinatione faciet cunctis habitantibus terram."}]}