{"bibleAbbr":"CVg2018","bookName":"Numbers","bookEnglishName":"Numbers","chapterNumber":15,"verses":[{"number":1,"verse":"Locutus est Dominus ad Moysen, dicens :"},{"number":2,"verse":"Loquere ad filios Israël, et dices ad eos : Cum ingressi fueritis terram habitationis vestræ, quam ego dabo vobis,"},{"number":3,"verse":"et feceritis oblationem Domino in holocaustum, aut victimam, vota solventes, vel sponte offerentes munera, aut in solemnitatibus vestris adolentes odorem suavitatis Domino, de bobus sive de ovibus :"},{"number":4,"verse":"offeret quicumque immolaverit victimam, sacrificium similæ, decimam partem ephi, conspersæ oleo, quod mensuram habebit quartam partem hin :"},{"number":5,"verse":"et vinum ad liba fundenda ejusdem mensuræ dabit in holocaustum sive in victimam. Per agnos singulos"},{"number":6,"verse":"et arietes erit sacrificium similæ duarum decimarum, quæ conspersa sit oleo tertiæ partis hin :"},{"number":7,"verse":"et vinum ad libamentum tertiæ partis ejusdem mensuræ offeret in odorem suavitatis Domino."},{"number":8,"verse":"Quando vero de bobus feceris holocaustum aut hostiam, ut impleas votum vel pacificas victimas,"},{"number":9,"verse":"dabis per singulos boves similæ tres decimas conspersæ oleo, quod habeat medium mensuræ hin :"},{"number":10,"verse":"et vinum ad liba fundenda ejusdem mensuræ in oblationem suavissimi odoris Domino."},{"number":11,"verse":"Sic facies"},{"number":12,"verse":"per singulos boves et arietis et agnos et hædos."},{"number":13,"verse":"Tam indigenæ quam peregrini"},{"number":14,"verse":"eodem ritu offerent sacrificia."},{"number":15,"verse":"Unum præceptum erit atque judicium tam vobis quam advenis terræ."},{"number":16,"verse":"Locutus est Dominus ad Moysen, dicens :"},{"number":17,"verse":"Loquere filiis Israël, et dices ad eos :"},{"number":18,"verse":"Cum veneritis in terram, quam dabo vobis,"},{"number":19,"verse":"et comederitis de panibus regionis illius, separabitis primitias Domino"},{"number":20,"verse":"de cibis vestris. Sicut de areis primitias separatis,"},{"number":21,"verse":"ita et de pulmentis dabitis primitiva Domino."},{"number":22,"verse":"Quod si per ignorantiam præterieritis quidquam horum, quæ locutus est Dominus ad Moysen,"},{"number":23,"verse":"et mandavit per eum ad vos, a die qua cœpit jubere et ultra,"},{"number":24,"verse":"oblitaque fuerit facere multitudo : offeret vitulum de armento, holocaustum in odorem suavissimum Domino, et sacrificum ejus ac liba, ut cæremoniæ postulant, hircumque pro peccato :"},{"number":25,"verse":"et rogabit sacerdos pro omni multitudine filiorum Israël, et dimittetur eis, quoniam non sponte peccaverunt, nihilominus offerentes incensum Domino pro se et pro peccato atque errore suo :"},{"number":26,"verse":"et dimittetur universæ plebi filiorum Israël, et advenis qui peregrinantur inter eos : quoniam culpa est omnis populi per ignorantiam."},{"number":27,"verse":"Quod si anima una nesciens peccaverit, offeret capram anniculam pro peccato suo :"},{"number":28,"verse":"et deprecabitur pro ea sacerdos, quod inscia peccaverit coram Domino : impetrabitque ei veniam, et dimittetur illi."},{"number":29,"verse":"Tam indigenis quam advenis una lex erit omnium, qui peccaverint ignorantes."},{"number":30,"verse":"Anima vero, quæ per superbiam aliquid commiserit, sive civis sit ille, sive peregrinus (quoniam adversus Dominum rebellis fuit), peribit de populo suo :"},{"number":31,"verse":"verbum enim Domini contempsit, et præceptum illius fecit irritum : idcirco delebitur, et portabit iniquitatem suam."},{"number":32,"verse":"Factum est autem, cum essent filii Israël in solitudine, et invenissent hominem colligentem ligna in die sabbati,"},{"number":33,"verse":"obtulerunt eum Moysi et Aaron et universæ multitudini."},{"number":34,"verse":"Qui recluserunt eum in carcerem, nescientes quid super eo facere deberent."},{"number":35,"verse":"Dixitque Dominus ad Moysen : Morte moriatur homo iste : obruat eum lapidibus omnis turba extra castra."},{"number":36,"verse":"Cumque eduxissent eum foras, obruerunt lapidibus, et mortuus est, sicut præceperat Dominus."},{"number":37,"verse":"Dixit quoque Dominus ad Moysen :"},{"number":38,"verse":"Loquere filiis Israël, et dices ad eos ut faciant sibi fimbrias per angulos palliorum, ponentes in eis vittas hyacinthinas :"},{"number":39,"verse":"quas cum viderint, recordentur omnium mandatorum Domini, nec sequantur cogitationes suas et oculos per res varias fornicantes,"},{"number":40,"verse":"sed magis memores præceptorum Domini faciant ea, sintque sancti Deo suo."},{"number":41,"verse":"Ego Dominus Deus vester, qui eduxi vos de terra Ægypti, ut essem Deus vester."}]}