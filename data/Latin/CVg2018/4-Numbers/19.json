{"bibleAbbr":"CVg2018","bookName":"Numbers","bookEnglishName":"Numbers","chapterNumber":19,"verses":[{"number":1,"verse":"Locutusque est Dominus ad Moysen et Aaron, dicens :"},{"number":2,"verse":"Ista est religio victimæ, quam constituit Dominus. Præcipe filiis Israël, ut adducant ad te vaccam rufam ætatis integræ, in qua nulla sit macula, nec portaverit jugum :"},{"number":3,"verse":"tradetisque eam Eleazaro sacerdoti, qui eductam extra castra, immolabit in conspectu omnium :"},{"number":4,"verse":"et tingens digitum in sanguine ejus, asperget contra fores tabernaculi septem vicibus,"},{"number":5,"verse":"comburetque eam cunctis videntibus, tam pelle et carnibus ejus quam sanguine et fimo flammæ traditis."},{"number":6,"verse":"Lignum quoque cedrinum, et hyssopum, coccumque bis tinctum sacerdos mittet in flammam, quæ vaccam vorat."},{"number":7,"verse":"Et tunc demum, lotis vestibus et corpore suo, ingredietur in castra, commaculatusque erit usque ad vesperum."},{"number":8,"verse":"Sed et ille qui combusserit eam, lavabit vestimenta sua et corpus, et immundus erit usque ad vesperum."},{"number":9,"verse":"Colliget autem vir mundus cineres vaccæ, et effundet eos extra castra in loco purissimo, ut sint multitudini filiorum Israël in custodiam, et in aquam aspersionis : quia pro peccato vacca combusta est."},{"number":10,"verse":"Cumque laverit qui vaccæ portaverat cineres vestimenta sua, immundus erit usque ad vesperum. Habebunt hoc filii Israël, et advenæ qui habitant inter eos, sanctum jure perpetuo."},{"number":11,"verse":"Qui tetigerit cadaver hominis, et propter hoc septem diebus fuerit immundus,"},{"number":12,"verse":"aspergetur ex hac aqua die tertio et septimo, et sic mundabitur. Si die tertio aspersus non fuerit, septimo non poterit emundari."},{"number":13,"verse":"Omnis qui tetigerit humanæ animæ morticinum, et aspersus hac commistione non fuerit, polluet tabernaculum Domini et peribit ex Israël : quia aqua expiationis non est aspersus, immundus erit, et manebit spurcitia ejus super eum."},{"number":14,"verse":"Ista est lex hominis qui moritur in tabernaculo : omnes qui ingrediuntur tentorium illius, et universa vasa quæ ibi sunt, polluta erunt septem diebus."},{"number":15,"verse":"Vas, quod non habuerit operculum nec ligaturam desuper, immundum erit."},{"number":16,"verse":"Si quis in agro tetigerit cadaver occisi hominis, aut per se mortui, sive os illius, vel sepulchrum, immundus erit septem diebus."},{"number":17,"verse":"Tollentque de cineribus combustionis atque peccati, et mittent aquas vivas super eos in vas :"},{"number":18,"verse":"in quibus cum homo mundus tinxerit hyssopum, asperget ex eo omne tentorium, et cunctam supellectilem, et homines hujuscemodi contagione pollutos :"},{"number":19,"verse":"atque hoc modo mundus lustrabit immundum tertio et septimo die : expiatusque die septimo, lavabit et se et vestimenta sua, et immundus erit usque ad vesperum."},{"number":20,"verse":"Si quis hoc ritu non fuerit expiatus, peribit anima illius de medio ecclesiæ : quia sanctuarium Domini polluit, et non est aqua lustrationis aspersus."},{"number":21,"verse":"Erit hoc præceptum legitimum sempiternum. Ipse quoque qui aspergit aquas, lavabit vestimenta sua. Omnis qui tetigerit aquas expiationis, immundus erit usque ad vesperum."},{"number":22,"verse":"Quidquid tetigerit immundus, immundum faciet : et anima, quæ horum quippiam tetigerit, immunda erit usque ad vesperum."}]}