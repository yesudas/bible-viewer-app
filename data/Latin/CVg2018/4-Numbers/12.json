{"bibleAbbr":"CVg2018","bookName":"Numbers","bookEnglishName":"Numbers","chapterNumber":12,"verses":[{"number":1,"verse":"Locutaque est Maria et Aaron contra Moysen propter uxorem ejus Æthiopissam,"},{"number":2,"verse":"et dixerunt : Num per solum Moysen locutus est Dominus ? nonne et nobis similiter est locutus ? Quod cum audisset Dominus"},{"number":3,"verse":"(erat enim Moyses vir mitissimus super omnes homines qui morabantur in terra),"},{"number":4,"verse":"statim locutus est ad eum, et ad Aaron et Mariam : Egredimini vos tantum tres ad tabernaculum fœderis. Cumque fuissent egressi,"},{"number":5,"verse":"descendit Dominus in columna nubis, et stetit in introitu tabernaculi, vocans Aaron et Mariam. Qui cum issent,"},{"number":6,"verse":"dixit ad eos : Audite sermones meos : si quis fuerit inter vos propheta Domini, in visione apparebo ei, vel per somnium loquar ad illum."},{"number":7,"verse":"At non talis servus meus Moyses, qui in omni domo mea fidelissimus est :"},{"number":8,"verse":"ore enim ad os loquor ei : et palam, et non per ænigmata et figuras Dominum videt. Quare ergo non timuistis detrahere servo meo Moysi ?"},{"number":9,"verse":"Iratusque contra eos, abiit :"},{"number":10,"verse":"nubes quoque recessit quæ erat super tabernaculum : et ecce Maria apparuit candens lepra quasi nix. Cumque respexisset eam Aaron, et vidisset perfusam lepra,"},{"number":11,"verse":"ait ad Moysen : Obsecro, domine mi, ne imponas nobis hoc peccatum quod stulte commisimus,"},{"number":12,"verse":"ne fiat hæc quasi mortua, et ut abortivum quod projicitur de vulva matris suæ : ecce jam medium carnis ejus devoratum est a lepra."},{"number":13,"verse":"Clamavitque Moyses ad Dominum, dicens : Deus, obsecro, sana eam."},{"number":14,"verse":"Cui respondit Dominus : Si pater ejus spuisset in faciem illius, nonne debuerat saltem septem diebus rubore suffundi ? separetur septem diebus extra castra, et postea revocabitur."},{"number":15,"verse":"Exclusa est itaque Maria extra castra septem diebus : et populus non est motus de loco illo, donec revocata est Maria."}]}