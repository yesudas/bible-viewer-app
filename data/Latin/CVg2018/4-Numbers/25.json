{"bibleAbbr":"CVg2018","bookName":"Numbers","bookEnglishName":"Numbers","chapterNumber":25,"verses":[{"number":1,"verse":"Morabatur autem eo tempore Israël in Settim, et fornicatus est populus cum filiabus Moab,"},{"number":2,"verse":"quæ vocaverunt eos ad sacrificia sua. At ille comederunt et adoraverunt deos earum."},{"number":3,"verse":"Initiatusque est Israël Beelphegor : et iratus Dominus,"},{"number":4,"verse":"ait ad Moysen : Tolle cunctos principes populi, et suspende eos contra solem in patibulis, ut avertatur furor meus ab Israël."},{"number":5,"verse":"Dixitque Moyses ad judices Israël : Occidat unusquisque proximos suos, qui initiati sunt Beelphegor."},{"number":6,"verse":"Et ecce unus de filiis Israël intravit coram fratribus suis ad scortum Madianitidem, vidente Moyse, et omni turba filiorum Israël, qui flebant ante fores tabernaculi."},{"number":7,"verse":"Quod cum vidisset Phinees filius Eleazari filii Aaron sacerdotis, surrexit de medio multitudinis, et arrepto pugione,"},{"number":8,"verse":"ingressus est post virum Israëlitem in lupanar, et perfodit ambos simul, virum scilicet et mulierem in locis genitalibus. Cessavitque plaga a filiis Israël :"},{"number":9,"verse":"et occisi sunt viginti quatuor millia hominum."},{"number":10,"verse":"Dixitque Dominus ad Moysen :"},{"number":11,"verse":"Phinees filius Eleazari filii Aaron sacerdotis avertit iram meam a filiis Israël : quia zelo meo commotus est contra eos, ut non ipse delerem filios Israël in zelo meo."},{"number":12,"verse":"Idcirco loquere ad eum : Ecce do ei pacem fœderis mei,"},{"number":13,"verse":"et erit tam ipsi quam semini ejus pactum sacerdotii sempiternum : quia zelatus est pro Deo suo, et expiavit scelus filiorum Israël."},{"number":14,"verse":"Erat autem nomen viri Israëlitæ, qui occisus est cum Madianitide, Zambri filius Salu, dux de cognatione et tribu Simeonis."},{"number":15,"verse":"Porro mulier Madianitis, quæ pariter interfecta est, vocabatur Cozbi filia Sur principis nobilissimi Madianitarum."},{"number":16,"verse":"Locutusque est Dominus ad Moysen, dicens :"},{"number":17,"verse":"Hostes vos sentiant Madianitæ, et percutite eos :"},{"number":18,"verse":"quia et ipsi hostiliter egerunt contra vos, et decepere insidiis per idolum Phogor, et Cozbi filiam ducis Madian sororem suam, quæ percussa est in die plagæ pro sacrilegio Phogor."}]}