{"bibleAbbr":"CVg2018","bookName":"Numbers","bookEnglishName":"Numbers","chapterNumber":31,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Ulciscere prius filios Israël de Madianitis, et sic colligeris ad populum tuum."},{"number":3,"verse":"Statimque Moyses : Armate, inquit, ex vobis viros ad pugnam, qui possint ultionem Domini expetere de Madianitis."},{"number":4,"verse":"Mille viri de singulis tribubus eligantur ex Israël qui mittantur ad bellum."},{"number":5,"verse":"Dederuntque millenos de singulis tribubus, id est, duodecim millia expeditorum ad pugnam :"},{"number":6,"verse":"quos misit Moyses cum Phinees filio Eleazari sacerdotis, vasa quoque sancta, et tubas ad clangendum tradidit ei."},{"number":7,"verse":"Cumque pugnassent contra Madianitas atque vicissent, omnes mares occiderunt,"},{"number":8,"verse":"et reges eorum, Evi, et Recem, et Sur, et Hur, et Rebe, quinque principes gentis : Balaam quoque filium Beor interfecerunt gladio."},{"number":9,"verse":"Ceperuntque mulieres eorum, et parvulos, omniaque pecora, et cunctam supellectilem : quidquid habere potuerant depopulati sunt :"},{"number":10,"verse":"tam urbes quam viculos et castella flamma consumpsit."},{"number":11,"verse":"Et tulerunt prædam, et universa quæ ceperant tam ex hominibus quam ex jumentis,"},{"number":12,"verse":"et adduxerunt ad Moysen, et Eleazarum sacerdotem, et ad omnem multitudinem filiorum Israël : reliqua autem utensilia portaverunt ad castra in campestribus Moab juxta Jordanem contra Jericho."},{"number":13,"verse":"Egressi sunt autem Moyses et Eleazar sacerdos, et omnes principes synagogæ, in occursum eorum extra castra."},{"number":14,"verse":"Iratusque Moyses principibus exercitus, tribunis, et centurionibus qui venerant de bello,"},{"number":15,"verse":"ait : Cur feminas reservastis ?"},{"number":16,"verse":"nonne istæ sunt, quæ deceperunt filios Israël ad suggestionem Balaam, et prævaricari vos fecerunt in Domino super peccato Phogor, unde et percussus est populus ?"},{"number":17,"verse":"ergo cunctos interficite quidquid est generis masculini, etiam in parvulis : et mulieres, quæ noverunt viros in coitu, jugulate :"},{"number":18,"verse":"puellas autem et omnes feminas virgines reservate vobis :"},{"number":19,"verse":"et manete extra castra septem diebus. Qui occiderit hominem, vel occisum tetigerit, lustrabitur die tertio et septimo."},{"number":20,"verse":"Et de omni præda, sive vestimentum fuerit, sive vas, et aliquid in utensilia præparatum, de caprarum pellibus, et pilis, et ligno, expiabitur."},{"number":21,"verse":"Eleazar quoque sacerdos ad viros exercitus, qui pugnaverunt, sic locutus est : Hoc est præceptum legis, quod mandavit Dominus Moysi :"},{"number":22,"verse":"aurum, et argentum, et æs, et ferrum, et plumbum, et stannum,"},{"number":23,"verse":"et omne, quod potest transire per flammas, igne purgabitur : quidquid autem ignem non potest sustinere, aqua expiationis sanctificabitur :"},{"number":24,"verse":"et lavabitis vestimenta vestra die septimo, et purificati postea castra intrabitis."},{"number":25,"verse":"Dixit quoque Dominus ad Moysen :"},{"number":26,"verse":"Tollite summam eorum quæ capta sunt, ab homine usque ad pecus, tu et Eleazar sacerdos et principes vulgi :"},{"number":27,"verse":"dividesque ex æquo prædam inter eos qui pugnaverunt egressique sunt ad bellum, et inter omnem reliquam multitudinem."},{"number":28,"verse":"Et separabis partem Domino ab his qui pugnaverunt et fuerunt in bello, unam animam de quingentis, tam ex hominibus quam ex bobus et asinis et ovibus,"},{"number":29,"verse":"et dabis eam Eleazaro sacerdoti, quia primitiæ Domini sunt."},{"number":30,"verse":"Ex media quoque parte filiorum Israël accipies quinquagesimum caput hominum, et boum, et asinorum, et ovium, cunctorum animantium, et dabis ea Levitis, qui excubant in custodiis tabernaculi Domini."},{"number":31,"verse":"Feceruntque Moyses et Eleazar sicut præceperat Dominus."},{"number":32,"verse":"Fuit autem præda, quam exercitus ceperat, ovium sexcenta septuaginta quinque millia,"},{"number":33,"verse":"boum septuaginta duo millia,"},{"number":34,"verse":"asinorum sexaginta millia et mille :"},{"number":35,"verse":"animæ hominum sexus feminei, quæ non cognoverant viros, triginta duo millia."},{"number":36,"verse":"Dataque est media pars his qui in prælio fuerant, ovium trecenta triginta septem millia quingentæ :"},{"number":37,"verse":"e quibus in partem Domini supputatæ sunt oves sexcentæ septuaginta quinque :"},{"number":38,"verse":"et de bobus triginta sex millibus, boves septuaginta et duo :"},{"number":39,"verse":"de asinis triginta millibus quingentis, asini sexaginta unus :"},{"number":40,"verse":"de animabus hominum sedecim millibus, cesserunt in partem Domini triginta duæ animæ."},{"number":41,"verse":"Tradiditque Moyses numerum primitiarum Domini Eleazaro sacerdoti, sicut fuerat ei imperatum,"},{"number":42,"verse":"ex media parte filiorum Israël, quam separaverat his qui in prælio fuerant."},{"number":43,"verse":"De media vero parte, quæ contigerat reliquæ multitudini, id est, de ovibus trecentis triginta septem millibus quingentis,"},{"number":44,"verse":"et de bobus triginta sex millibus,"},{"number":45,"verse":"et de asinis triginta millibus quingentis,"},{"number":46,"verse":"et de hominibus sedecim millibus,"},{"number":47,"verse":"tulit Moyses quinquagesimum caput, et dedit Levitis, qui excubabant in tabernaculo Domini, sicut præceperat Dominus."},{"number":48,"verse":"Cumque accessissent principes exercitus ad Moysen, et tribuni, centurionesque, dixerunt :"},{"number":49,"verse":"Nos servi tui recensuimus numerum pugnatorum, quos habuimus sub manu nostra : et ne unus quidem defuit."},{"number":50,"verse":"Ob hanc causam offerimus in donariis Domini singuli quod in præda auri potuimus invenire, periscelides et armillas, annulos et dextralia, ac murænulas, ut depreceris pro nobis Dominum."},{"number":51,"verse":"Susceperuntque Moyses et Eleazar sacerdos omne aurum in diversis speciebus,"},{"number":52,"verse":"pondo sedecim millia septingentos quinquaginta siclos, a tribunis et centurionibus."},{"number":53,"verse":"Unusquisque enim quod in præda rapuerat, suum erat."},{"number":54,"verse":"Et susceptum intulerunt in tabernaculum testimonii, in monimentum filiorum Israël coram Domino."}]}