{"bibleAbbr":"CVg2018","bookName":"Numbers","bookEnglishName":"Numbers","chapterNumber":28,"verses":[{"number":1,"verse":"Dixit quoque Dominus ad Moysen :"},{"number":2,"verse":"Præcipe filiis Israël, et dices ad eos : Oblationem meam et panes, et incensum odoris suavissimi offerte per tempora sua."},{"number":3,"verse":"Hæc sunt sacrificia quæ offerre debetis : agnos anniculos immaculatos duos quotidie in holocaustum sempiternum :"},{"number":4,"verse":"unum offeretis mane, et alterum ad vesperum :"},{"number":5,"verse":"decimam partem ephi similæ, quæ conspersa sit oleo purissimo, et habeat quartam partem hin."},{"number":6,"verse":"Holocaustum juge est quod obtulistis in monte Sinai in odorem suavissimum incensi Domini."},{"number":7,"verse":"Et libabitis vini quartam partem hin per agnos singulos in sanctuario Domini."},{"number":8,"verse":"Alterumque agnum similiter offeretis ad vesperam juxta omnem ritum sacrificii matutini, et libamentorum ejus, oblationem suavissimi odoris Domino."},{"number":9,"verse":"Die autem sabbati offeretis duos agnos anniculos immaculatos, et duas decimas similæ oleo conspersæ in sacrificio, et liba :"},{"number":10,"verse":"quæ rite funduntur per singula sabbata in holocaustum sempiternum."},{"number":11,"verse":"In calendis autem offeretis holocaustum Domino, vitulos de armento duos, arietem unum, agnos anniculos septem immaculatos,"},{"number":12,"verse":"et tres decimas similæ oleo conspersæ in sacrificio per singulos vitulos : et duas decimas similæ oleo conspersæ per singulos arietes :"},{"number":13,"verse":"et decimam decimæ similæ ex oleo in sacrificio per agnos singulos : holocaustum suavissimi odoris atque incensi est Domino."},{"number":14,"verse":"Libamenta autem vini, quæ per singulas fundenda sunt victimas, ista erunt : media pars hin per singulos vitulos, tertia per arietem, quarta per agnum. Hoc erit holocaustum per omnes menses, qui sibi anno vertente succedunt."},{"number":15,"verse":"Hircus quoque offeretur Domino pro peccatis in holocaustum sempiternum cum libamentis suis."},{"number":16,"verse":"Mense autem primo, quartadecima die mensis, Phase Domini erit,"},{"number":17,"verse":"et quintadecima die solemnitas : septem diebus vescentur azymis."},{"number":18,"verse":"Quarum dies prima venerabilis et sancta erit : omne opus servile non facietis in ea."},{"number":19,"verse":"Offeretisque incensum holocaustum Domino, vitulos de armento duos, arietem unum, agnos anniculos immaculatos septem :"},{"number":20,"verse":"et sacrificia singulorum ex simila quæ conspersa sit oleo, tres decimas per singulos vitulos, et duas decimas per arietem,"},{"number":21,"verse":"et decimam decimæ per agnos singulos, id est, per septem agnos."},{"number":22,"verse":"Et hircum pro peccato unum, ut expietur pro vobis,"},{"number":23,"verse":"præter holocaustum matutinum, quod semper offeretis."},{"number":24,"verse":"Ita facietis per singulos dies septem dierum in fomitem ignis, et in odorem suavissimum Domino, qui surget de holocausto, et de libationibus singulorum."},{"number":25,"verse":"Dies quoque septimus celeberrimus et sanctus erit vobis : omne opus servile non facietis in eo."},{"number":26,"verse":"Dies etiam primitivorum, quando offeretis novas fruges Domino, expletis hebdomadibus, venerabilis et sancta erit : omne opus servile non facietis in ea."},{"number":27,"verse":"Offeretisque holocaustum in odorem suavissimum Domino, vitulos de armento duos, arietem unum, et agnos anniculos immaculatos septem :"},{"number":28,"verse":"atque in sacrificiis eorum, similæ oleo conspersæ tres decimas per singulos vitulos, per arietes duas,"},{"number":29,"verse":"per agnos decimam decimæ, qui simul sunt agni septem. Hircum quoque,"},{"number":30,"verse":"qui mactatur pro expiatione : præter holocaustum sempiternum et liba ejus."},{"number":31,"verse":"Immaculata offeretis omnia cum libationibus suis."}]}