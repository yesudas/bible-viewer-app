{"bibleAbbr":"CVg2018","bookName":"Numbers","bookEnglishName":"Numbers","chapterNumber":21,"verses":[{"number":1,"verse":"Quod cum audisset Chananæus rex Arad, qui habitabat ad meridiem, venisse scilicet Israël per exploratorum viam, pugnavit contra illum, et victor existens, duxit ex eo prædam."},{"number":2,"verse":"At Israël voto se Domino obligans, ait : Si tradideris populum istum in manu mea, delebo urbes ejus."},{"number":3,"verse":"Exaudivitque Dominus preces Israël, et tradidit Chananæum, quem ille interfecit subversis urbibus ejus : et vocavit nomen loci illius Horma, id est, anathema."},{"number":4,"verse":"Profecti sunt autem et de monte Hor, per viam quæ ducit ad mare Rubrum, ut circumirent terram Edom. Et tædere cœpit populum itineris ac laboris :"},{"number":5,"verse":"locutusque contra Deum et Moysen, ait : Cur eduxisti nos de Ægypto, ut moreremur in solitudine ? deest panis, non sunt aquæ : anima nostra jam nauseat super cibo isto levissimo."},{"number":6,"verse":"Quam ob rem misit Dominus in populum ignitos serpentes, ad quorum plagas et mortes plurimorum,"},{"number":7,"verse":"venerunt ad Moysen, atque dixerunt : Peccavimus, quia locuti sumus contra Dominum et te : ora ut tollat a nobis serpentes. Oravitque Moyses pro populo,"},{"number":8,"verse":"et locutus est Dominus ad eum : Fac serpentem æneum, et pone eum pro signo : qui percussus aspexerit eum, vivet."},{"number":9,"verse":"Fecit ergo Moyses serpentem æneum, et posuit eum pro signo : quem cum percussi aspicerent, sanabantur."},{"number":10,"verse":"Profectique filii Israël castrametati sunt in Oboth."},{"number":11,"verse":"Unde egressi fixere tentoria in Jeabarim, in solitudine quæ respicit Moab contra orientalem plagam."},{"number":12,"verse":"Et inde moventes, venerunt ad torrentem Zared."},{"number":13,"verse":"Quem relinquentes castrametati sunt contra Arnon, quæ est in deserto, et prominet in finibus Amorrhæi. Siquidem Arnon terminus est Moab, dividens Moabitas et Amorrhæos."},{"number":14,"verse":"Unde dicitur in libro bellorum Domini : Sicut fecit in mari Rubro, sic faciet in torrentibus Arnon."},{"number":15,"verse":"Scopuli torrentium inclinati sunt, ut requiescerent in Ar, et recumberent in finibus Moabitarum."},{"number":16,"verse":"Ex eo loco apparuit puteus, super quo locutus est Dominus ad Moysen : Congrega populum, et dabo ei aquam."},{"number":17,"verse":"Tunc cecinit Israël carmen istud : Ascendat puteus. Concinebant :"},{"number":18,"verse":"Puteus, quem foderunt principes et paraverunt duces multitudinis in datore legis, et in baculis suis. De solitudine, Matthana."},{"number":19,"verse":"De Matthana in Nahaliel : de Nahaliel in Bamoth."},{"number":20,"verse":"De Bamoth, vallis est in regione Moab, in vertice Phasga, quod respicit contra desertum."},{"number":21,"verse":"Misit autem Israël nuntios ad Sehon regem Amorrhæorum, dicens :"},{"number":22,"verse":"Obsecro ut transire mihi liceat per terram tuam : non declinabimus in agros et vineas ; non bibemus aquas ex puteis : via regia gradiemur, donec transeamus terminos tuos."},{"number":23,"verse":"Qui concedere noluit ut transiret Israël per fines suos : quin potius exercitu congregato, egressus est obviam in desertum, et venit in Jasa, pugnavitque contra eum."},{"number":24,"verse":"A quo percussus est in ore gladii, et possessa est terra ejus ab Arnon usque Jeboc, et filios Ammon : quia forti præsidio tenebantur termini Ammonitarum."},{"number":25,"verse":"Tulit ergo Israël omnes civitates ejus, et habitavit in urbibus Amorrhæi, in Hesebon scilicet, et viculis ejus."},{"number":26,"verse":"Urbs Hesebon fuit Sehon regis Amorrhæi, qui pugnavit contra regem Moab : et tulit omnem terram, quæ ditionis illius fuerat usque Arnon."},{"number":27,"verse":"Idcirco dicitur in proverbio : Venite in Hesebon : ædificetur, et construatur civitas Sehon :"},{"number":28,"verse":"ignis egressus est de Hesebon, flamma de oppido Sehon, et devoravit Ar Moabitarum, et habitatores excelsorum Arnon."},{"number":29,"verse":"Væ tibi Moab ; peristi popule Chamos. Dedit filios ejus in fugam, et filias in captivitatem regi Amorrhæorum Sehon."},{"number":30,"verse":"Jugum ipsorum disperiit ad Hesebon usque Dibon : lassi pervenerunt in Nophe, et usque Medaba."},{"number":31,"verse":"Habitavit itaque Israël in terra Amorrhæi."},{"number":32,"verse":"Misitque Moyses qui explorarent Jazer : cujus ceperunt viculos, et possederunt habitatores."},{"number":33,"verse":"Verteruntque se, et ascenderunt per viam Basan, et occurrit eis Og, rex Basan, cum omni populo suo, pugnaturus in Edrai."},{"number":34,"verse":"Dixitque Dominus ad Moysen : Ne timeas eum, quia in manu tua tradidi illum, et omnem populum ac terram ejus : faciesque illi sicut fecisti Sehon, regi Amorrhæorum habitatori Hesebon."},{"number":35,"verse":"Percusserunt igitur et hunc cum filiis suis, universumque populum ejus usque ad internecionem, et possederunt terram illius."}]}