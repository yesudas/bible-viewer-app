{"bibleAbbr":"CVg2018","bookName":"Numbers","bookEnglishName":"Numbers","chapterNumber":10,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Fac tibi duas tubas argenteas ductiles, quibus convocare possis multitudinem quando movenda sunt castra."},{"number":3,"verse":"Cumque increpueris tubis, congregabitur ad te omnis turba ad ostium tabernaculi fœderis."},{"number":4,"verse":"Si semel clangueris, venient ad te principes, et capita multitudinis Israël."},{"number":5,"verse":"Si autem prolixior atque concisus clangor increpuerit, movebunt castra primi qui sunt ad orientalem plagam."},{"number":6,"verse":"In secundo autem sonitu et pari ululatu tubæ, levabunt tentoria qui habitant ad meridiem ; et juxta hunc modum reliqui facient, ululantibus tubis in profectionem."},{"number":7,"verse":"Quando autem congregandus est populus, simplex tubarum clangor erit, et non concise ululabunt."},{"number":8,"verse":"Filii autem Aaron sacerdotes clangent tubis : eritque hoc legitimum sempiternum in generationibus vestris."},{"number":9,"verse":"Si exieritis ad bellum de terra vestra contra hostes qui dimicant adversum vos, clangetis ululantibus tubis, et erit recordatio vestri coram Domino Deo vestro, ut eruamini de manibus inimicorum vestrorum."},{"number":10,"verse":"Siquando habebitis epulum, et dies festos, et calendas, canetis tubis super holocaustis, et pacificis victimis, ut sint vobis in recordationem Dei vestri. Ego Dominus Deus vester."},{"number":11,"verse":"Anno secundo, mense secundo, vigesima die mensis, elevata est nubes de tabernaculo fœderis :"},{"number":12,"verse":"profectique sunt filii Israël per turmas suas de deserto Sinai, et recubuit nubes in solitudine Pharan."},{"number":13,"verse":"Moveruntque castra primi juxta imperium Domini in manu Moysi."},{"number":14,"verse":"Filii Juda per turmas suas : quorum princeps erat Nahasson filius Aminadab."},{"number":15,"verse":"In tribu filiorum Issachar fuit princeps Nathanaël filius Suar."},{"number":16,"verse":"In tribu Zabulon erat princeps Eliab filius Helon."},{"number":17,"verse":"Depositumque est tabernaculum, quod portantes egressi sunt filii Gerson et Merari."},{"number":18,"verse":"Profectique sunt et filii Ruben, per turmas et ordinem suum : quorum princeps erat Helisur filius Sedeur."},{"number":19,"verse":"In tribu autem filiorum Simeon, princeps fuit Salamiel filius Surisaddai."},{"number":20,"verse":"Porro in tribu Gad erat princeps Eliasaph filius Duel."},{"number":21,"verse":"Profectique sunt et Caathitæ portantes sanctuarium. Tamdiu tabernaculum portabatur, donec venirent ad erectionis locum."},{"number":22,"verse":"Moverunt castra et filii Ephraim per turmas suas, in quorum exercitu princeps erat Elisama filius Ammiud."},{"number":23,"verse":"In tribu autem filiorum Manasse princeps fuit Gamaliel filius Phadassur."},{"number":24,"verse":"Et in tribu Benjamin erat dux Abidan filius Gedeonis."},{"number":25,"verse":"Novissimi castrorum omnium profecti sunt filii Dan per turmas suas, in quorum exercitu princeps fuit Ahiezer filius Ammisaddai."},{"number":26,"verse":"In tribu autem filiorum Aser erat princeps Phegiel filius Ochran."},{"number":27,"verse":"Et in tribu filiorum Nephthali princeps fuit Ahira filius Enan."},{"number":28,"verse":"Hæc sunt castra, et profectiones filiorum Israël per turmas suas quando egrediebantur."},{"number":29,"verse":"Dixitque Moyses Hobab filio Raguel Madianitæ, cognato suo : Proficiscimur ad locum quem Dominus daturus est nobis : veni nobiscum, ut benefaciamus tibi, quia Dominus bona promisit Israëli."},{"number":30,"verse":"Cui ille respondit : Non vadam tecum, sed revertar in terram meam, in qua natus sum."},{"number":31,"verse":"Et ille : Noli, inquit, nos relinquere : tu enim nosti in quibus locis per desertum castra ponere debeamus, et eris ductor noster."},{"number":32,"verse":"Cumque nobiscum veneris, quidquid optimum fuerit ex opibus, quas nobis traditurus est Dominus, dabimus tibi."},{"number":33,"verse":"Profecti sunt ergo de monte Domini viam trium dierum, arcaque fœderis Domini præcedebat eos, per dies tres providens castrorum locum."},{"number":34,"verse":"Nubes quoque Domini super eos erat per diem cum incederent."},{"number":35,"verse":"Cumque elevaretur arca, dicebat Moyses : Surge, Domine, et dissipentur inimici tui, et fugiant qui oderunt te, a facie tua."},{"number":36,"verse":"Cum autem deponeretur, aiebat : Revertere, Domine, ad multitudinem exercitus Israël."}]}