{"bibleAbbr":"CVg2018","bookName":"Numbers","bookEnglishName":"Numbers","chapterNumber":35,"verses":[{"number":1,"verse":"Hæc quoque locutus est Dominus ad Moysen in campestribus Moab supra Jordanem, contra Jericho :"},{"number":2,"verse":"Præcipe filiis Israël ut dent Levitis de possessionibus suis"},{"number":3,"verse":"urbes ad habitandum, et suburbana earum per circuitum : ut ipsi in oppidis maneant, et suburbana sint pecoribus ac jumentis :"},{"number":4,"verse":"quæ a muris civitatum forinsecus, per circuitum, mille passuum spatio tendentur."},{"number":5,"verse":"Contra orientem duo millia erunt cubiti, et contra meridiem similiter erunt duo millia : ad mare quoque, quod respicit ad occidentem, eadem mensura erit, et septentrionalis plaga æquali termino finietur, eruntque urbes in medio, et foris suburbana."},{"number":6,"verse":"De ipsis autem oppidis, quæ Levitis dabitis, sex erunt in fugitivorum auxilia separata, ut fugiat ad ea qui fuderit sanguinem : et exceptis his, alia quadraginta duo oppida,"},{"number":7,"verse":"id est, simul quadraginta octo cum suburbanis suis."},{"number":8,"verse":"Ipsæque urbes, quæ dabuntur de possessionibus filiorum Israël, ab his qui plus habent, plures auferentur : et qui minus, pauciores : singuli juxta mensuram hæreditatis suæ dabunt oppida Levitis."},{"number":9,"verse":"Ait Dominus ad Moysen :"},{"number":10,"verse":"Loquere filiis Israël, et dices ad eos : Quando transgressi fueritis Jordanem in terram Chanaan,"},{"number":11,"verse":"decernite quæ urbes esse debeant in præsidia fugitivorum, qui nolentes sanguinem fuderint :"},{"number":12,"verse":"in quibus cum fuerit profugus, cognatus occisi non poterit eum occidere, donec stet in conspectu multitudinis, et causa illius judicetur."},{"number":13,"verse":"De ipsis autem urbibus, quæ ad fugitivorum subsidia separantur,"},{"number":14,"verse":"tres erunt trans Jordanem, et tres in terra Chanaan,"},{"number":15,"verse":"tam filiis Israël quam advenis atque peregrinis, ut confugiat ad eas qui nolens sanguinem fuderit."},{"number":16,"verse":"Si quis ferro percusserit, et mortuus fuerit qui percussus est, reus erit homicidii, et ipse morietur."},{"number":17,"verse":"Si lapidem jecerit, et ictus occubuerit, similiter punietur."},{"number":18,"verse":"Si ligno percussus interierit, percussoris sanguine vindicabitur."},{"number":19,"verse":"Propinquus occisi, homicidam interficiet : statim ut apprehenderit eum, interficiet."},{"number":20,"verse":"Si per odium quis hominem impulerit, vel jecerit quippiam in eum per insidias :"},{"number":21,"verse":"aut cum esset inimicus, manu percusserit, et ille mortuus fuerit : percussor homicidii reus erit : cognatus occisi statim ut invenerit eum, jugulabit."},{"number":22,"verse":"Quod si fortuitu, et absque odio"},{"number":23,"verse":"et inimicitiis quidquam horum fecerit,"},{"number":24,"verse":"et hoc audiente populo fuerit comprobatum, atque inter percussorem et propinquum sanguinis quæstio ventilata :"},{"number":25,"verse":"liberabitur innocens de ultoris manu, et reducetur per sententiam in urbem, ad quam confugerat, manebitque ibi, donec sacerdos magnus, qui oleo sancto unctus est, moriatur."},{"number":26,"verse":"Si interfector extra fines urbium, quæ exulibus deputatæ sunt,"},{"number":27,"verse":"fuerit inventus, et percussus ab eo qui ultor est sanguinis : absque noxa erit qui eum occiderit."},{"number":28,"verse":"Debuerat enim profugus usque ad mortem pontificis in urbe residere. Postquam autem ille obierit, homicida revertetur in terram suam."},{"number":29,"verse":"Hæc sempiterna erunt, et legitima in cunctis habitationibus vestris."},{"number":30,"verse":"Homicida sub testibus punietur : ad unius testimonium nullus condemnabitur."},{"number":31,"verse":"Non accipietis pretium ab eo qui reus est sanguinis, statim et ipse morietur."},{"number":32,"verse":"Exules et profugi ante mortem pontificis nullo modo in urbes suas reverti poterunt,"},{"number":33,"verse":"ne polluatis terram habitationis vestræ, quæ insontium cruore maculatur : nec aliter expiari potest, nisi per ejus sanguinem, qui alterius sanguinem fuderit."},{"number":34,"verse":"Atque ita emundabitur vestra possessio me commorante vobiscum. Ego enim sum Dominus qui habito inter filios Israël."}]}