{"bibleAbbr":"CVg2018","bookName":"Numbers","bookEnglishName":"Numbers","chapterNumber":9,"verses":[{"number":1,"verse":"Locutus est Dominus ad Moysen in deserto Sinai anno secundo, postquam egressi sunt de terra Ægypti, mense primo, dicens :"},{"number":2,"verse":"Faciant filii Israël Phase in tempore suo,"},{"number":3,"verse":"quartadecima die mensis hujus ad vesperam, juxta omnes cæremonias et justificationes ejus."},{"number":4,"verse":"Præcepitque Moyses filiis Israël ut facerent Phase."},{"number":5,"verse":"Qui fecerunt tempore suo, quartadecima die mensis ad vesperam, in monte Sinai. Juxta omnia quæ mandaverat Dominus Moysi, fecerunt filii Israël."},{"number":6,"verse":"Ecce autem quidam immundi super anima hominis, qui non poterant facere Phase in die illo, accedentes ad Moysen et Aaron,"},{"number":7,"verse":"dixerunt eis : Immundi sumus super anima hominis : quare fraudamur ut non valeamus oblationem offerre Domino in tempore suo inter filios Israël ?"},{"number":8,"verse":"Quibus respondit Moyses : State ut consulam quid præcipiat Dominus de vobis."},{"number":9,"verse":"Locutusque est Dominus ad Moysen, dicens :"},{"number":10,"verse":"Loquere filiis Israël : Homo, qui fuerit immundus super anima, sive in via procul in gente vestra, faciat Phase Domino"},{"number":11,"verse":"in mense secundo, quartadecima die mensis ad vesperam. Cum azymis et lactucis agrestibus comedent illud :"},{"number":12,"verse":"non relinquent ex eo quippiam usque mane, et os ejus non confringent : omnem ritum Phase observabunt."},{"number":13,"verse":"Si quis autem et mundus est, et in itinere non fuit, et tamen non fecit Phase, exterminabitur anima illa de populis suis, quia sacrificium Domino non obtulit tempore suo : peccatum suum ipse portabit."},{"number":14,"verse":"Peregrinus quoque et advena si fuerint apud vos, facient Phase Domino juxta cæremonias et justificationes ejus. Præceptum idem erit apud vos tam advenæ quam indigenæ."},{"number":15,"verse":"Igitur die qua erectum est tabernaculum, operuit illud nubes. A vespere autem super tentorium erat quasi species ignis usque mane."},{"number":16,"verse":"Sic fiebat jugiter : per diem operiebat illud nubes, et per noctem quasi species ignis."},{"number":17,"verse":"Cumque ablata fuisset nubes, quæ tabernaculum protegebat, tunc proficiscebantur filii Israël : et in loco ubi stetisset nubes, ibi castrametabantur."},{"number":18,"verse":"Ad imperium Domini proficiscebantur, et ad imperium illius figebant tabernaculum. Cunctis diebus quibus stabat nubes super tabernaculum, manebant in eodem loco :"},{"number":19,"verse":"et si evenisset ut multo tempore maneret super illud, erant filii Israël in excubiis Domini, et non proficiscebantur"},{"number":20,"verse":"quot diebus fuisset nubes super tabernaculum. Ad imperium Domini erigebant tentoria, et ad imperium illius deponebant."},{"number":21,"verse":"Si fuisset nubes a vespere usque mane, et statim diluculo tabernaculum reliquisset, proficiscebantur : et si post diem et noctem recessisset, dissipabant tentoria."},{"number":22,"verse":"Si vero biduo aut uno mense vel longiori tempore fuisset super tabernaculum, manebant filii Israël in eodem loco, et non proficiscebantur : statim autem ut recessisset, movebant castra."},{"number":23,"verse":"Per verbum Domini figebant tentoria, et per verbum illius proficiscebantur : erantque in excubiis Domini juxta imperium ejus per manum Moysi."}]}