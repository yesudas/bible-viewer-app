{"bibleAbbr":"CVg2018","bookName":"Numbers","bookEnglishName":"Numbers","chapterNumber":6,"verses":[{"number":1,"verse":"Locutusque est Dominus ad Moysen, dicens :"},{"number":2,"verse":"Loquere ad filios Israël, et dices ad eos : Vir, sive mulier, cum fecerint votum ut sanctificentur, et se voluerint Domino consecrare :"},{"number":3,"verse":"a vino, et omni quod inebriare potest, abstinebunt. Acetum ex vino, et ex qualibet alia potione, et quidquid de uva exprimitur, non bibent : uvas recentes siccasque non comedent"},{"number":4,"verse":"cunctis diebus quibus ex voto Domino consecrantur : quidquid ex vinea esse potest, ab uva passa usque ad acinum non comedent."},{"number":5,"verse":"Omni tempore separationis suæ novacula non transibit per caput ejus usque ad completum diem, quo Domino consecratur. Sanctus erit, crescente cæsarie capitis ejus."},{"number":6,"verse":"Omni tempore consecrationis suæ, super mortuum non ingredietur,"},{"number":7,"verse":"nec super patris quidem et matris et fratris sororisque funere contaminabitur, quia consecratio Dei sui super caput ejus est."},{"number":8,"verse":"Omnibus diebus separationis suæ sanctus erit Domino."},{"number":9,"verse":"Sin autem mortuus fuerit subito quispiam coram eo, polluetur caput consecrationis ejus : quod radet illico in eadem die purgationis suæ, et rursum septima."},{"number":10,"verse":"In octava autem die offeret duos turtures, vel duos pullos columbæ sacerdoti in introitu fœderis testimonii."},{"number":11,"verse":"Facietque sacerdos unum pro peccato, et alterum in holocaustum, et deprecabitur pro eo, quia peccavit super mortuo : sanctificabitque caput ejus in die illo :"},{"number":12,"verse":"et consecrabit Domino dies separationis illius, offerens agnum anniculum pro peccato : ita tamen ut dies priores irriti fiant, quoniam polluta est sanctificatio ejus."},{"number":13,"verse":"Ista est lex consecrationis. Cum dies, quos ex voto decreverat, complebuntur, adducet eum ad ostium tabernaculi fœderis,"},{"number":14,"verse":"et offeret oblationes ejus Domino, agnum anniculum immaculatum in holocaustum, et ovem anniculam immaculatam pro peccato, et arietem immaculatum, hostiam pacificam,"},{"number":15,"verse":"canistrum quoque panum azymorum qui conspersi sint oleo, et lagana absque fermento uncta oleo, ac libamina singulorum :"},{"number":16,"verse":"quæ offeret sacerdos coram Domino, et faciet tam pro peccato, quam in holocaustum."},{"number":17,"verse":"Arietem vero immolabit hostiam pacificam Domino, offerens simul canistrum azymorum, et libamenta quæ ex more debentur."},{"number":18,"verse":"Tunc radetur nazaræus ante ostium tabernaculi fœderis cæsarie consecrationis suæ : tolletque capillos ejus, et ponet super ignem, qui est suppositus sacrificio pacificorum :"},{"number":19,"verse":"et armum coctum arietis, tortamque absque fermento unam de canistro, et laganum azymum unum, et tradet in manus nazaræi, postquam rasum fuerit caput ejus."},{"number":20,"verse":"Susceptaque rursum ab eo, elevabit in conspectu Domini : et sanctificata sacerdotis erunt, sicut pectusculum, quod separari jussum est, et femur. Post hæc, potest bibere nazaræus vinum."},{"number":21,"verse":"Ista est lex nazaræi, cum voverit oblationem suam Domino tempore consecrationis suæ, exceptis his, quæ invenerit manus ejus : juxta quod mente devoverat, ita faciet ad perfectionem sanctificationis suæ."},{"number":22,"verse":"Locutusque est Dominus ad Moysen, dicens :"},{"number":23,"verse":"Loquere Aaron et filiis ejus : Sic benedicetis filiis Israël, et dicetis eis :"},{"number":24,"verse":"Benedicat tibi Dominus, et custodiat te."},{"number":25,"verse":"Ostendat Dominus faciem suam tibi, et misereatur tui."},{"number":26,"verse":"Convertat Dominus vultum suum ad te, et det tibi pacem."},{"number":27,"verse":"Invocabuntque nomen meum super filios Israël, et ego benedicam eis."}]}