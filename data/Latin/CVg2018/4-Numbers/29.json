{"bibleAbbr":"CVg2018","bookName":"Numbers","bookEnglishName":"Numbers","chapterNumber":29,"verses":[{"number":1,"verse":"Mensis etiam septimi prima dies venerabilis et sancta erit vobis. Omne opus servile non facietis in ea, quia dies clangoris est et tubarum."},{"number":2,"verse":"Offeretisque holocaustum in odorem suavissimum Domino, vitulum de armento unum, arietem unum, et agnos anniculos immaculatos septem :"},{"number":3,"verse":"et in sacrificiis eorum, similæ oleo conspersæ tres decimas per singulos vitulos, duas decimas per arietem,"},{"number":4,"verse":"unam decimam per agnum, qui simul sunt agni septem :"},{"number":5,"verse":"et hircum pro peccato, qui offertur in expiationem populi,"},{"number":6,"verse":"præter holocaustum calendarum cum sacrificiis suis, et holocaustum sempiternum cum libationibus solitis : eisdem cæremoniis offeretis in odorem suavissimum incensum Domino."},{"number":7,"verse":"Decima quoque dies mensis hujus septimi erit vobis sancta atque venerabilis, et affligetis animas vestras : omne opus servile non facietis in ea."},{"number":8,"verse":"Offeretisque holocaustum Domino in odorem suavissimum, vitulum de armento unum, arietem unum, agnos anniculos immaculatos septem :"},{"number":9,"verse":"et in sacrificiis eorum similæ oleo conspersæ tres decimas per singulos vitulos, duas decimas per arietem,"},{"number":10,"verse":"decimam decimæ per agnos singulos, qui sunt simul agni septem :"},{"number":11,"verse":"et hircum pro peccato, absque his quæ offerri pro delicto solent in expiationem, et holocaustum sempiternum, cum sacrificio et libaminibus eorum."},{"number":12,"verse":"Quintadecima vero die mensis septimi, quæ vobis sancta erit atque venerabilis, omne opus servile non facietis in ea, sed celebrabitis solemnitatem Domino septem diebus."},{"number":13,"verse":"Offeretisque holocaustum in odorem suavissimum Domino, vitulos de armento tredecim, arietes duos, agnos anniculos immaculatos quatuordecim :"},{"number":14,"verse":"et in libamentis eorum, similæ oleo conspersæ tres decimas per vitulos singulos, qui sunt simul vituli tredecim, et duas decimas arieti uno, id est, simul arietibus duobus,"},{"number":15,"verse":"et decimam decimæ agnis singulis, qui sunt simul agni quatuordecim :"},{"number":16,"verse":"et hircum pro peccato, absque holocausto sempiterno, et sacrificio, et libamine ejus."},{"number":17,"verse":"In die altero offeretis vitulos de armento duodecim, arietes duos, agnos anniculos immaculatos quatuordecim :"},{"number":18,"verse":"sacrificiaque et libamina singulorum, per vitulos, et arietes, et agnos rite celebrabitis :"},{"number":19,"verse":"et hircum pro peccato, absque holocausto sempiterno, sacrificioque et libamine ejus."},{"number":20,"verse":"Die tertio offeretis vitulos undecim, arietes duos, agnos anniculos immaculatos quatuordecim :"},{"number":21,"verse":"sacrificiaque et libamina singulorum, per vitulos, et arietes, et agnos rite celebrabitis :"},{"number":22,"verse":"et hircum pro peccato, absque holocausto sempiterno, sacrificioque et libamine ejus."},{"number":23,"verse":"Die quarto offeretis vitulos decem, arietes duos, agnos anniculos immaculatos quatuordecim :"},{"number":24,"verse":"sacrificiaque et libamina singulorum, per vitulos, et arietes, et agnos rite celebrabitis :"},{"number":25,"verse":"et hircum pro peccato, absque holocausto sempiterno, sacrificioque ejus et libamine."},{"number":26,"verse":"Die quinto offeretis vitulos novem, arietes duos, agnos anniculos immaculatos quatuordecim :"},{"number":27,"verse":"sacrificiaque et libamina singulorum, per vitulos, et arietes, et agnos rite celebrabitis :"},{"number":28,"verse":"et hircum pro peccato, absque holocausto sempiterno, sacrificioque ejus et libamine."},{"number":29,"verse":"Die sexto offeretis vitulos octo, arietes duos, agnos anniculos immaculatos quatuordecim :"},{"number":30,"verse":"sacrificiaque et libamina singulorum, per vitulos, et arietes, et agnos rite celebrabitis :"},{"number":31,"verse":"et hircum pro peccato, absque holocausto sempiterno, sacrificioque ejus et libamine."},{"number":32,"verse":"Die septimo offeretis vitulos septem, et arietes duos, agnos anniculos immaculatos quatuordecim :"},{"number":33,"verse":"sacrificiaque et libamina singulorum, per vitulos, et arietes, et agnos rite celebrabitis :"},{"number":34,"verse":"et hircum pro peccato, absque holocausto sempiterno, sacrificioque ejus et libamine."},{"number":35,"verse":"Die octavo, qui est celeberrimus, omne opus servile non facietis,"},{"number":36,"verse":"offerentes holocaustum in odorem suavissimum Domino, vitulum unum, arietem unum, agnos anniculos immaculatos septem :"},{"number":37,"verse":"sacrificiaque et libamina singulorum, per vitulos, et arietes, et agnos rite celebrabitis :"},{"number":38,"verse":"et hircum pro peccato, absque holocausto sempiterno, sacrificioque ejus et libamine."},{"number":39,"verse":"Hæc offeretis Domino in solemnitatibus vestris : præter vota et oblationes spontaneas in holocausto, in sacrificio, in libamine, et in hostiis pacificis."}]}