{"bibleAbbr":"CVg2018","bookName":"Numbers","bookEnglishName":"Numbers","chapterNumber":17,"verses":[{"number":1,"verse":"Et locutus est Dominus ad Moysen, dicens :"},{"number":2,"verse":"Loquere ad filios Israël, et accipe ab eis virgas singulas per cognationes suas, a cunctis principibus tribuum, virgas duodecim, et uniuscujusque nomen superscribes virgæ suæ."},{"number":3,"verse":"Nomen autem Aaron erit in tribu Levi, et una virga cunctas seorsum familias continebit :"},{"number":4,"verse":"ponesque eas in tabernaculo fœderis coram testimonio, ubi loquar ad te."},{"number":5,"verse":"Quem ex his elegero, germinabit virga ejus : et cohibebo a me querimonias filiorum Israël, quibus contra vos murmurant."},{"number":6,"verse":"Locutusque est Moyses ad filios Israël : et dederunt ei omnes principes virgas per singulas tribus : fueruntque virgæ duodecim absque virga Aaron."},{"number":7,"verse":"Quas cum posuisset Moyses coram Domino in tabernaculo testimonii,"},{"number":8,"verse":"sequenti die regressus invenit germinasse virgam Aaron in domo Levi : et turgentibus gemmis eruperant flores, qui, foliis dilatatis, in amygdalas deformati sunt."},{"number":9,"verse":"Protulit ergo Moyses omnes virgas de conspectu Domini ad cunctos filios Israël : videruntque, et receperunt singuli virgas suas."},{"number":10,"verse":"Dixitque Dominus ad Moysen : Refer virgam Aaron in tabernaculum testimonii, ut servetur ibi in signum rebellium filiorum Israël, et quiescant querelæ eorum a me, ne moriantur."},{"number":11,"verse":"Fecitque Moyses sicut præceperat Dominus."},{"number":12,"verse":"Dixerunt autem filii Israël ad Moysen : Ecce consumpti sumus, omnes perivimus."},{"number":13,"verse":"Quicumque accedit ad tabernaculum Domini, moritur. Num usque ad internecionem cuncti delendi sumus ?"}]}