{"bibleAbbr":"CVg2018","bookName":"Numbers","bookEnglishName":"Numbers","chapterNumber":36,"verses":[{"number":1,"verse":"Accesserunt autem et principes familiarum Galaad filii Machir filii Manasse, de stirpe filiorum Joseph : locutique sunt Moysi coram principibus Israël, atque dixerunt :"},{"number":2,"verse":"Tibi domino nostro præcepit Dominus ut terram sorte divideres filiis Israël, et ut filiabus Salphaad fratris nostri dares possessionem debitam patri :"},{"number":3,"verse":"quas si alterius tribus homines uxores acceperint, sequetur possessio sua, et translata ad aliam tribum, de nostra hæreditate minuetur."},{"number":4,"verse":"Atque ita fiet, ut cum jubilæus, id est, quinquagesimus annus remissionis advenerit, confundatur sortium distributio, et aliorum possessio ad alios transeat."},{"number":5,"verse":"Respondit Moyses filiis Israël, et Domino præcipiente ait : Recte tribus filiorum Joseph locuta est."},{"number":6,"verse":"Et hæc lex super filiabus Salphaad a Domino promulgata est : nubant quibus volunt, tantum ut suæ tribus hominibus :"},{"number":7,"verse":"ne commisceatur possessio filiorum Israël de tribu in tribum. Omnes enim viri ducent uxores de tribu et cognatione sua :"},{"number":8,"verse":"et cunctæ feminæ de eadem tribu maritos accipient : ut hæreditas permaneat in familiis,"},{"number":9,"verse":"nec sibi misceantur tribus, sed ita maneant"},{"number":10,"verse":"ut a Domino separatæ sunt. Feceruntque filiæ Salphaad ut fuerat imperatum :"},{"number":11,"verse":"et nupserunt Maala, et Thersa, et Hegla, et Melcha, et Noa, filiis patrui sui"},{"number":12,"verse":"de familia Manasse, qui fuit filius Joseph : et possessio, quæ illis fuerat attributa, mansit in tribu et familia patris earum."},{"number":13,"verse":"Hæc sunt mandata atque judicia, quæ mandavit Dominus per manum Moysi ad filios Israël, in campestribus Moab supra Jordanem contra Jericho."}]}