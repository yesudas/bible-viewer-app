{"bibleAbbr":"CVg2018","bookName":"Numbers","bookEnglishName":"Numbers","chapterNumber":22,"verses":[{"number":1,"verse":"Profectique castrametati sunt in campestribus Moab, ubi trans Jordanem Jericho sita est."},{"number":2,"verse":"Videns autem Balac filius Sephor omnia quæ fecerat Israël Amorrhæo,"},{"number":3,"verse":"et quod pertimuissent eum Moabitæ, et impetum ejus ferre non possent,"},{"number":4,"verse":"dixit ad majores natu Madian : Ita delebit hic populus omnes, qui in nostris finibus commorantur, quomodo solet bos herbas usque ad radices carpere. Ipse erat eo tempore rex in Moab."},{"number":5,"verse":"Misit ergo nuntios ad Balaam filium Beor ariolum, qui habitabat super flumen terræ filiorum Ammon, ut vocarent eum, et dicerent : Ecce egressus est populus ex Ægypto, qui operuit superficiem terræ, sedens contra me."},{"number":6,"verse":"Veni igitur, et maledic populo huic, quia fortior me est : si quomodo possim percutere et ejicere eum de terra mea. Novi enim quod benedictus sit cui benedixeris, et maledictus in quem maledicta congesseris."},{"number":7,"verse":"Perrexeruntque seniores Moab, et majores natu Madian, habentes divinationis pretium in manibus. Cumque venissent ad Balaam, et narrassent ei omnia verba Balac,"},{"number":8,"verse":"ille respondit : Manete hic nocte, et respondebo quidquid mihi dixerit Dominus. Manentibus illis apud Balaam, venit Deus, et ait ad eum :"},{"number":9,"verse":"Quid sibi volunt homines isti apud te ?"},{"number":10,"verse":"Respondit : Balac filius Sephor rex Moabitarum misit ad me,"},{"number":11,"verse":"dicens : Ecce populus qui egressus est de Ægypto, operuit superficiem terræ : veni, et maledic ei, si quomodo possim pugnans abigere eum."},{"number":12,"verse":"Dixitque Deus ad Balaam : Noli ire cum eis, neque maledicas populo : quia benedictus est."},{"number":13,"verse":"Qui mane consurgens dixit ad principes : Ite in terram vestram, quia prohibuit me Dominus venire vobiscum."},{"number":14,"verse":"Reversi principes dixerunt ad Balac : Noluit Balaam venire nobiscum."},{"number":15,"verse":"Rursum ille multo plures et nobiliores quam ante miserat, misit."},{"number":16,"verse":"Qui cum venissent ad Balaam, dixerunt : Sic dicit Balac filius Sephor : Ne cuncteris venire ad me :"},{"number":17,"verse":"paratus sum honorare te, et quidquid volueris, dabo tibi : veni, et maledic populo isti."},{"number":18,"verse":"Respondit Balaam : Si dederit mihi Balac plenam domum suam argenti et auri, non potero immutare verbum Domini Dei mei, ut vel plus, vel minus loquar."},{"number":19,"verse":"Obsecro ut hic maneatis etiam hac nocte, et scire queam quid mihi rursum respondeat Dominus."},{"number":20,"verse":"Venit ergo Deus ad Balaam nocte, et ait ei : Si vocare te venerunt homines isti, surge, et vade cum eis : ita dumtaxat, ut quod tibi præcepero, facias."},{"number":21,"verse":"Surrexit Balaam mane, et strata asina sua profectus est cum eis."},{"number":22,"verse":"Et iratus est Deus. Stetitque angelus Domini in via contra Balaam, qui insidebat asinæ, et duos pueros habebat secum."},{"number":23,"verse":"Cernens asina angelum stantem in via, evaginato gladio, avertit se de itinere, et ibat per agrum. Quam cum verberaret Balaam, et vellet ad semitam reducere,"},{"number":24,"verse":"stetit angelus in angustiis duarum maceriarum, quibus vineæ cingebantur."},{"number":25,"verse":"Quem videns asina, junxit se parieti, et attrivit sedentis pedem. At ille iterum verberabat eam :"},{"number":26,"verse":"et nihilominus angelus ad locum angustum transiens, ubi nec ad dexteram, nec ad sinistram poterat deviare, obvius stetit."},{"number":27,"verse":"Cumque vidisset asina stantem angelum, concidit sub pedibus sedentis : qui iratus, vehementius cædebat fuste latera ejus."},{"number":28,"verse":"Aperuitque Dominus os asinæ, et locuta est : Quid feci tibi ? cur percutis me ecce jam tertio ?"},{"number":29,"verse":"Respondit Balaam : Quia commeruisti, et illusisti mihi : utinam haberem gladium, ut te percuterem !"},{"number":30,"verse":"Dixit asina : Nonne animal tuum sum, cui semper sedere consuevisti usque in præsentem diem ? dic quid simile umquam fecerim tibi. At ille ait : Numquam."},{"number":31,"verse":"Protinus aperuit Dominus oculos Balaam, et vidit angelum stantem in via, evaginato gladio, adoravitque eum pronus in terram."},{"number":32,"verse":"Cui angelus : Cur, inquit, tertio verberas asinam tuam ? ego veni ut adversarer tibi, quia perversa est via tua, mihique contraria :"},{"number":33,"verse":"et nisi asina declinasset de via, dans locum resistenti, te occidissem, et illa viveret."},{"number":34,"verse":"Dixit Balaam : Peccavi, nesciens quod tu stares contra me : et nunc si displicet tibi ut vadam, revertar."},{"number":35,"verse":"Ait angelus : Vade cum istis, et cave ne aliud quam præcepero tibi loquaris. Ivit igitur cum principibus."},{"number":36,"verse":"Quod cum audisset Balac, egressus est in occursum ejus in oppido Moabitarum, quod situm est in extremis finibus Arnon."},{"number":37,"verse":"Dixitque ad Balaam : Misi nuntios ut vocarent te : cur non statim venisti ad me ? an quia mercedem adventui tuo reddere nequeo ?"},{"number":38,"verse":"Cui ille respondit : Ecce adsum : numquid loqui potero aliud, nisi quod Deus posuerit in ore meo ?"},{"number":39,"verse":"Perrexerunt ergo simul, et venerunt in urbem, quæ in extremis regni ejus finibus erat."},{"number":40,"verse":"Cumque occidisset Balac boves et oves, misit ad Balaam, et principes qui cum eo erant, munera."},{"number":41,"verse":"Mane autem facto, duxit eum ad excelsa Baal, et intuitus est extremam partem populi."}]}