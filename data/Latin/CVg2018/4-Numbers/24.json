{"bibleAbbr":"CVg2018","bookName":"Numbers","bookEnglishName":"Numbers","chapterNumber":24,"verses":[{"number":1,"verse":"Cumque vidisset Balaam quod placeret Domino ut benediceret Israëli, nequaquam abiit ut ante perrexerat, ut augurium quæreret : sed dirigens contra desertum vultum suum,"},{"number":2,"verse":"et elevans oculos, vidit Israël in tentoriis commorantem per tribus suas : et irruente in se spiritu Dei,"},{"number":3,"verse":"assumpta parabola, ait : Dixit Balaam filius Beor : dixit homo, cujus obturatus est oculus :"},{"number":4,"verse":"dixit auditor sermonum Dei, qui visionem Omnipotentis intuitus est, qui cadit, et sic aperiuntur oculi ejus :"},{"number":5,"verse":"Quam pulchra tabernacula tua, Jacob, et tentoria tua, Israël !"},{"number":6,"verse":"ut valles nemorosæ, ut horti juxta fluvios irrigui, ut tabernacula quæ fixit Dominus, quasi cedri prope aquas."},{"number":7,"verse":"Fluet aqua de situla ejus, et semen illius erit in aquas multas. Tolletur propter Agag, rex ejus, et auferetur regnum illius."},{"number":8,"verse":"Deus eduxit illum de Ægypto, cujus fortitudo similis est rhinocerotis. Devorabunt gentes hostes illius, ossaque eorum confringent, et perforabunt sagittis."},{"number":9,"verse":"Accubans dormivit ut leo, et quasi leæna, quam suscitare nullus audebit. Qui benedixerit tibi, erit et ipse benedictus : qui maledixerit, in maledictione reputabitur."},{"number":10,"verse":"Iratusque Balac contra Balaam, complosis manibus ait : Ad maledicendum inimicis meis vocavi te, quibus e contrario tertio benedixisti :"},{"number":11,"verse":"revertere ad locum tuum. Decreveram quidem magnifice honorare te, sed Dominus privavit te honore disposito."},{"number":12,"verse":"Respondit Balaam ad Balac : Nonne nuntiis tuis, quos misisti ad me, dixi :"},{"number":13,"verse":"Si dederit mihi Balac plenam domum suam argenti et auri, non potero præterire sermonem Domini Dei mei, ut vel boni quid vel mali proferam ex corde meo : sed quidquid Dominus dixerit, hoc loquar ?"},{"number":14,"verse":"verumtamen pergens ad populum meum, dabo consilium, quid populus tuus populo huic faciat extremo tempore."},{"number":15,"verse":"Sumpta igitur parabola, rursum ait : Dixit Balaam filius Beor : dixit homo, cujus obturatus est oculus :"},{"number":16,"verse":"dixit auditor sermonum Dei, qui novit doctrinam Altissimi, et visiones Omnipotentis videt, qui cadens apertos habet oculos :"},{"number":17,"verse":"Videbo eum, sed non modo : intuebor illum, sed non prope. Orietur stella ex Jacob, et consurget virga de Israël : et percutiet duces Moab, vastabitque omnes filios Seth."},{"number":18,"verse":"Et erit Idumæa possessio ejus : hæreditas Seir cedet inimicis suis : Israël vero fortiter aget."},{"number":19,"verse":"De Jacob erit qui dominetur, et perdat reliquias civitatis."},{"number":20,"verse":"Cumque vidisset Amalec, assumens parabolam, ait : Principium gentium Amalec, cujus extrema perdentur."},{"number":21,"verse":"Vidit quoque Cinæum : et assumpta parabola, ait : Robustum quidem est habitaculum tuum : sed si in petra posueris nidum tuum,"},{"number":22,"verse":"et fueris electus de stirpe Cin, quamdiu poteris permanere ? Assur enim capiet te."},{"number":23,"verse":"Assumptaque parabola iterum locutus est : Heu ! quis victurus est, quando ista faciet Deus ?"},{"number":24,"verse":"Venient in trieribus de Italia : superabunt Assyrios, vastabuntque Hebræos, et ad extremum etiam ipsi peribunt."},{"number":25,"verse":"Surrexitque Balaam, et reversus est in locum suum : Balac quoque via, qua venerat, rediit."}]}