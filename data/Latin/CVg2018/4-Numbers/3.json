{"bibleAbbr":"CVg2018","bookName":"Numbers","bookEnglishName":"Numbers","chapterNumber":3,"verses":[{"number":1,"verse":"Hæ sunt generationes Aaron et Moysi in die qua locutus est Dominus ad Moysen in monte Sinai."},{"number":2,"verse":"Et hæc nomina filiorum Aaron : primogenitus ejus Nadab, deinde Abiu, et Eleazar, et Ithamar."},{"number":3,"verse":"Hæc nomina filiorum Aaron sacerdotum qui uncti sunt, et quorum repletæ et consecratæ manus ut sacerdotio fungerentur."},{"number":4,"verse":"Mortui sunt enim Nadab et Abiu cum offerrent ignem alienum in conspectu Domini in deserto Sinai, absque liberis : functique sunt sacerdotio Eleazar et Ithamar coram Aaron patre suo."},{"number":5,"verse":"Locutusque est Dominus ad Moysen, dicens :"},{"number":6,"verse":"Applica tribum Levi, et fac stare in conspectu Aaron sacerdotis ut ministrent ei, et excubent,"},{"number":7,"verse":"et observent quidquid ad cultum pertinet multitudinis coram tabernaculo testimonii,"},{"number":8,"verse":"et custodiant vasa tabernaculi, servientes in ministerio ejus."},{"number":9,"verse":"Dabisque dono Levitas"},{"number":10,"verse":"Aaron et filiis ejus, quibus traditi sunt a filiis Israël. Aaron autem et filios ejus constitues super cultum sacerdotii. Externus, qui ad ministrandum accesserit, morietur."},{"number":11,"verse":"Locutusque est Dominus ad Moysen, dicens :"},{"number":12,"verse":"Ego tuli Levitas a filiis Israël pro omni primogenito, qui aperit vulvam in filiis Israël, eruntque Levitæ mei."},{"number":13,"verse":"Meum est enim omne primogenitum : ex quo percussi primogenitos in terra Ægypti, sanctificavi mihi quidquid primum nascitur in Israël : ab homine usque ad pecus, mei sunt. Ego Dominus."},{"number":14,"verse":"Locutusque est Dominus ad Moysen in deserto Sinai, dicens :"},{"number":15,"verse":"Numera filios Levi per domos patrum suorum et familias, omnem masculum ab uno mense et supra."},{"number":16,"verse":"Numeravit Moyses, ut præceperat Dominus,"},{"number":17,"verse":"et inventi sunt filii Levi per nomina sua, Gerson et Caath et Merari."},{"number":18,"verse":"Filii Gerson : Lebni et Semei."},{"number":19,"verse":"Filii Caath : Amram et Jesaar, Hebron et Oziel."},{"number":20,"verse":"Filii Merari : Moholi et Musi."},{"number":21,"verse":"De Gerson fuere familiæ duæ, Lebnitica, et Semeitica :"},{"number":22,"verse":"quarum numeratus est populus sexus masculini ab uno mense et supra, septem millia quingenti."},{"number":23,"verse":"Hi post tabernaculum metabuntur ad occidentem,"},{"number":24,"verse":"sub principe Eliasaph filio Laël."},{"number":25,"verse":"Et habebunt excubias in tabernaculo fœderis,"},{"number":26,"verse":"ipsum tabernaculum et operimentum ejus, tentorium quod trahitur ante fores tecti fœderis, et cortinas atrii : tentorium quoque quod appenditur in introitu atrii tabernaculi, et quidquid ad ritum altaris pertinet, funes tabernaculi et omnia utensilia ejus."},{"number":27,"verse":"Cognatio Caath habebit populos Amramitas et Jesaaritas et Hebronitas et Ozielitas. Hæ sunt familiæ Caathitarum recensitæ per nomina sua."},{"number":28,"verse":"Omnes generis masculini ab uno mense et supra, octo millia sexcenti habebunt excubias sanctuarii,"},{"number":29,"verse":"et castrametabuntur ad meridianam plagam."},{"number":30,"verse":"Princepsque eorum erit Elisaphan filius Oziel :"},{"number":31,"verse":"et custodient arcam, mensamque et candelabrum, altaria et vasa sanctuarii, in quibus ministratur, et velum, cunctamque hujuscemodi supellectilem."},{"number":32,"verse":"Princeps autem principum Levitarum Eleazar filius Aaron sacerdotis, erit super excubitores custodiæ sanctuarii."},{"number":33,"verse":"At vero de Merari erunt populi Moholitæ et Musitæ recensiti per nomina sua :"},{"number":34,"verse":"omnes generis masculini ab uno mense et supra, sex millia ducenti."},{"number":35,"verse":"Princeps eorum Suriel filius Abihaiel : in plaga septentrionali castrametabuntur."},{"number":36,"verse":"Erunt sub custodia eorum tabulæ tabernaculi et vectes, et columnæ ac bases earum, et omnia quæ ad cultum hujuscemodi pertinent :"},{"number":37,"verse":"columnæque atrii per circuitum cum basibus suis, et paxilli cum funibus."},{"number":38,"verse":"Castrametabuntur ante tabernaculum fœderis, id est, ad orientalem plagam, Moyses et Aaron cum filiis suis, habentes custodiam sanctuarii in medio filiorum Israël. Quisquis alienus accesserit, morietur."},{"number":39,"verse":"Omnes Levitæ, quos numeraverunt Moyses et Aaron juxta præceptum Domini per familias suas in genere masculino a mense uno et supra, fuerunt viginti duo millia."},{"number":40,"verse":"Et ait Dominus ad Moysen : Numera primogenitos sexus masculini de filiis Israël ab uno mense et supra, et habebis summam eorum."},{"number":41,"verse":"Tollesque Levitas mihi pro omni primogenito filiorum Israël : ego sum Dominus : et pecora eorum pro universis primogenitis pecorum filiorum Israël."},{"number":42,"verse":"Recensuit Moyses, sicut præceperat Dominus, primogenitos filiorum Israël :"},{"number":43,"verse":"et fuerunt masculi per nomina sua, a mense uno et supra, viginti duo millia ducenti septuaginta tres."},{"number":44,"verse":"Locutusque est Dominus ad Moysen, dicens :"},{"number":45,"verse":"Tolle Levitas pro primogenitis filiorum Israël, et pecora Levitarum pro pecoribus eorum, eruntque Levitæ mei. Ego sum Dominus."},{"number":46,"verse":"In pretio autem ducentorum septuaginta trium, qui excedunt numerum Levitarum de primogenitis filiorum Israël,"},{"number":47,"verse":"accipies quinque siclos per singula capita ad mensuram sanctuarii (siclus habet viginti obolos) :"},{"number":48,"verse":"dabisque pecuniam Aaron et filiis ejus pretium eorum qui supra sunt."},{"number":49,"verse":"Tulit igitur Moyses pecuniam eorum, qui fuerant amplius, et quos redemerant a Levitis,"},{"number":50,"verse":"pro primogenitis filiorum Israël, mille trecentorum sexaginta quinque siclorum juxta pondus sanctuarii :"},{"number":51,"verse":"et dedit eam Aaron et filiis ejus juxta verbum quod præceperat sibi Dominus."}]}