{"bibleAbbr":"CVg2018","bookName":"Numbers","bookEnglishName":"Numbers","chapterNumber":27,"verses":[{"number":1,"verse":"Accesserunt autem filiæ Salphaad, filii Hepher, filii Galaad, filii Machir, filii Manasse, qui fuit filius Joseph : quarum sunt nomina, Maala, et Noa, et Hegla, et Melcha, et Thersa."},{"number":2,"verse":"Steteruntque coram Moyse et Eleazaro sacerdote et cunctis principibus populi ad ostium tabernaculi fœderis, atque dixerunt :"},{"number":3,"verse":"Pater noster mortuus est in deserto, nec fuit in seditione, quæ concitata est contra Dominum sub Core, sed in peccato suo mortuus est : hic non habuit mares filios. Cur tollitur nomen illius de familia sua, quia non habuit filium ? date nobis possessionem inter cognatos patris nostri."},{"number":4,"verse":"Retulitque Moyses causam earum ad judicium Domini."},{"number":5,"verse":"Qui dixit ad eum :"},{"number":6,"verse":"Justam rem postulant filiæ Salphaad : da eis possessionem inter cognatos patris sui, et ei in hæreditatem succedant."},{"number":7,"verse":"Ad filios autem Israël loqueris hæc :"},{"number":8,"verse":"Homo cum mortuus fuerit absque filio, ad filiam ejus transibit hæreditas."},{"number":9,"verse":"Si filiam non habuerit, habebit successores fratres suos."},{"number":10,"verse":"Quod si et fratres non fuerint, dabitis hæreditatem fratribus patris ejus."},{"number":11,"verse":"Sin autem nec patruos habuerit, dabitur hæreditas his qui ei proximi sunt. Eritque hoc filiis Israël sanctum lege perpetua, sicut præcepit Dominus Moysi."},{"number":12,"verse":"Dixit quoque Dominus ad Moysen : Ascende in montem istum Abarim, et contemplare inde terram, quam daturus sum filiis Israël."},{"number":13,"verse":"Cumque videris eam, ibis et tu ad populum tuum, sicut ivit frater tuus Aaron :"},{"number":14,"verse":"quia offendistis me in deserto Sin in contradictione multitudinis, nec sanctificare me voluistis coram ea super aquas. Hæ sunt aquæ contradictionis in Cades deserti Sin."},{"number":15,"verse":"Cui respondit Moyses :"},{"number":16,"verse":"Provideat Dominus Deus spirituum omnis carnis hominem, qui sit super multitudinem hanc :"},{"number":17,"verse":"et possit exire et intrare ante eos, et educere eos vel introducere : ne sit populus Domini sicut oves absque pastore."},{"number":18,"verse":"Dixitque Dominus ad eum : Tolle Josue filium Nun, virum in quo est spiritus, et pone manum tuam super eum."},{"number":19,"verse":"Qui stabit coram Eleazaro sacerdote et omni multitudine :"},{"number":20,"verse":"et dabis ei præcepta cunctis videntibus, et partem gloriæ tuæ, ut audiat eum omnis synagoga filiorum Israël."},{"number":21,"verse":"Pro hoc, si quid agendum erit, Eleazar sacerdos consulet Dominum. Ad verbum ejus egredietur et ingredietur ipse, et omnes filii Israël cum eo, et cetera multitudo."},{"number":22,"verse":"Fecit Moyses ut præceperat Dominus : cumque tulisset Josue, statuit eum coram Eleazaro sacerdote et omni frequentia populi."},{"number":23,"verse":"Et impositis capiti ejus manibus, cuncta replicavit quæ mandaverat Dominus."}]}