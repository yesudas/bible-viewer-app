{"bibleAbbr":"CVg2018","bookName":"Numbers","bookEnglishName":"Numbers","chapterNumber":23,"verses":[{"number":1,"verse":"Dixitque Balaam ad Balac : Ædifica mihi hic septem aras, et para totidem vitulos, ejusdemque numeri arietes."},{"number":2,"verse":"Cumque fecisset juxta sermonem Balaam, imposuerunt simul vitulum et arietem super aram."},{"number":3,"verse":"Dixitque Balaam ad Balac : Sta paulisper juxta holocaustum tuum, donec vadam, si forte occurrat mihi Dominus, et quodcumque imperaverit, loquar tibi."},{"number":4,"verse":"Cumque abiisset velociter, occurrit illi Deus. Locutusque ad eum Balaam : Septem, inquit, aras erexi, et imposui vitulum et arietem desuper."},{"number":5,"verse":"Dominus autem posuit verbum in ore ejus, et ait : Revertere ad Balac, et hæc loqueris."},{"number":6,"verse":"Reversus invenit stantem Balac juxta holocaustum suum, et omnes principes Moabitarum :"},{"number":7,"verse":"assumptaque parabola sua, dixit : De Aram adduxit me Balac rex Moabitarum, de montibus orientis : Veni, inquit, et maledic Jacob ; propera, et detestare Israël."},{"number":8,"verse":"Quomodo maledicam, cui non maledixit Deus ? qua ratione detester, quem Dominus non detestatur ?"},{"number":9,"verse":"De summis silicibus videbo eum, et de collibus considerabo illum. Populus solus habitabit, et inter gentes non reputabitur."},{"number":10,"verse":"Quis dinumerare possit pulverem Jacob, et nosse numerum stirpis Israël ? Moriatur anima mea morte justorum, et fiant novissima mea horum similia."},{"number":11,"verse":"Dixitque Balac ad Balaam : Quid est hoc quod agis ? ut malediceres inimicis meis vocavi te, et tu e contrario benedicis eis."},{"number":12,"verse":"Cui ille respondit : Num aliud possum loqui, nisi quod jusserit Dominus ?"},{"number":13,"verse":"Dixit ergo Balac : Veni mecum in alterum locum unde partem Israël videas, et totum videre non possis : inde maledicito ei."},{"number":14,"verse":"Cumque duxisset eum in locum sublimem, super verticem montis Phasga, ædificavit Balaam septem aras, et impositis supra vitulo atque ariete,"},{"number":15,"verse":"dixit ad Balac : Sta hic juxta holocaustum tuum, donec ego obvius pergam."},{"number":16,"verse":"Cui cum Dominus occurrisset, posuissetque verbum in ore ejus, ait : Revertere ad Balac, et hæc loqueris ei."},{"number":17,"verse":"Reversus invenit eum stantem juxta holocaustum suum, et principes Moabitarum cum eo. Ad quem Balac : Quid, inquit, locutus est Dominus ?"},{"number":18,"verse":"At ille, assumpta parabola sua, ait : Sta, Balac, et ausculta ; audi, fili Sephor :"},{"number":19,"verse":"non est Deus quasi homo, ut mentiatur, nec ut filius hominis, ut mutetur. Dixit ergo, et non faciet ? locutus est, et non implebit ?"},{"number":20,"verse":"Ad benedicendum adductus sum : benedictionem prohibere non valeo."},{"number":21,"verse":"Non est idolum in Jacob, nec videtur simulacrum in Israël. Dominus Deus ejus cum eo est, et clangor victoriæ regis in illo."},{"number":22,"verse":"Deus eduxit illum de Ægypto, cujus fortitudo similis est rhinocerotis."},{"number":23,"verse":"Non est augurium in Jacob, nec divinatio in Israël : temporibus suis dicetur Jacob et Israëli quid operatus sit Deus."},{"number":24,"verse":"Ecce populus ut leæna consurget, et quasi leo erigetur : non accubabit donec devoret prædam, et occisorum sanguinem bibat."},{"number":25,"verse":"Dixitque Balac ad Balaam : Nec maledicas ei, nec benedicas."},{"number":26,"verse":"Et ille ait : Nonne dixi tibi quod quidquid mihi Deus imperaret, hoc facerem ?"},{"number":27,"verse":"Et ait Balac ad eum : Veni, et ducam te ad alium locum : si forte placeat Deo ut inde maledicas eis."},{"number":28,"verse":"Cumque duxisset eum super verticem montis Phogor, qui respicit solitudinem,"},{"number":29,"verse":"dixit ei Balaam : Ædifica mihi hic septem aras, et para totidem vitulos, ejusdemque numeri arietes."},{"number":30,"verse":"Fecit Balac ut Balaam dixerat : imposuitque vitulos et arietes per singulas aras."}]}