{"bibleAbbr":"CVg2018","bookName":"Judges","bookEnglishName":"Judges","chapterNumber":17,"verses":[{"number":1,"verse":"Fuit eo tempore vir quidam de monte Ephraim nomine Michas,"},{"number":2,"verse":"qui dixit matri suæ : Mille et centum argenteos, quos separaveras tibi, et super quibus me audiente juraveras, ecce ego habeo, et apud me sunt. Cui illa respondit : Benedictus filius meus Domino."},{"number":3,"verse":"Reddidit ergo eos matri suæ, quæ dixerat ei : Consecravi et vovi hoc argentum Domino, ut de manu mea suscipiat filius meus, et faciat sculptile atque conflatile : et nunc trado illud tibi."},{"number":4,"verse":"Reddidit igitur eos matri suæ : quæ tulit ducentos argenteos, et dedit eos argentario, ut faceret ex eis sculptile atque conflatile, quod fuit in domo Michæ."},{"number":5,"verse":"Qui ædiculam quoque in ea deo separavit, et fecit ephod, et theraphim, id est, vestem sacerdotalem, et idola : implevitque unius filiorum suorum manum, et factus est ei sacerdos."},{"number":6,"verse":"In diebus illis non erat rex in Israël, sed unusquisque quod sibi rectum videbatur, hoc faciebat."},{"number":7,"verse":"Fuit quoque alter adolescens de Bethlehem Juda, ex cognatione ejus : eratque ipse Levites, et habitabat ibi."},{"number":8,"verse":"Egressusque de civitate Bethlehem, peregrinari voluit ubicumque sibi commodum reperisset. Cumque venisset in montem Ephraim, iter faciens, et declinasset parumper in domum Michæ,"},{"number":9,"verse":"interrogatus est ab eo unde venisset. Qui respondit : Levita sum de Bethlehem Juda, et vado ut habitem ubi potuero, et utile mihi esse perspexero."},{"number":10,"verse":"Dixitque Michas : Mane apud me, et esto mihi parens ac sacerdos : daboque tibi per annos singulos decem argenteos, ac vestem duplicem, et quæ ad victum sunt necessaria."},{"number":11,"verse":"Acquievit, et mansit apud hominem, fuitque illi quasi unus de filiis."},{"number":12,"verse":"Implevitque Michas manum ejus, et habuit puerum sacerdotem apud se :"},{"number":13,"verse":"Nunc scio, dicens, quod benefaciet mihi Deus habenti Levitici generis sacerdotem."}]}