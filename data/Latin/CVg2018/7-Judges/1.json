{"bibleAbbr":"CVg2018","bookName":"Judges","bookEnglishName":"Judges","chapterNumber":1,"verses":[{"number":1,"verse":"Post mortem Josue, consuluerunt filii Israël Dominum, dicentes : Quis ascendet ante nos contra Chananæum, et erit dux belli ?"},{"number":2,"verse":"Dixitque Dominus : Judas ascendet : ecce tradidi terram in manus ejus."},{"number":3,"verse":"Et ait Judas Simeoni fratri suo : Ascende mecum in sortem meam, et pugna contra Chananæum, ut et ego pergam tecum in sortem tuam. Et abiit cum eo Simeon."},{"number":4,"verse":"Ascenditque Judas, et tradidit Dominus Chananæum ac Pherezæum in manus eorum : et percusserunt in Bezec decem millia virorum."},{"number":5,"verse":"Inveneruntque Adonibezec in Bezec, et pugnaverunt contra eum, ac percusserunt Chananæum et Pherezæum."},{"number":6,"verse":"Fugit autem Adonibezec : quem persecuti comprehenderunt, cæsis summitatibus manuum ejus ac pedum."},{"number":7,"verse":"Dixitque Adonibezec : Septuaginta reges amputatis manuum ac pedum summitatibus colligebant sub mensa mea ciborum reliquias : sicut feci, ita reddidit mihi Deus. Adduxeruntque eum in Jerusalem, et ibi mortuus est."},{"number":8,"verse":"Oppugnantes ergo filii Juda Jerusalem, ceperunt eam, et percusserunt in ore gladii, tradentes cunctam incendio civitatem."},{"number":9,"verse":"Et postea descendentes pugnaverunt contra Chananæum, qui habitabat in montanis, et ad meridiem, et in campestribus."},{"number":10,"verse":"Pergensque Judas contra Chananæum, qui habitabat in Hebron (cujus nomen fuit antiquitus Cariath Arbe), percussit Sesai, et Ahiman, et Tholmai :"},{"number":11,"verse":"atque inde profectus abiit ad habitatores Dabir, cujus nomen vetus erat Cariath Sepher, id est, civitas litterarum."},{"number":12,"verse":"Dixitque Caleb : Qui percusserit Cariath Sepher, et vastaverit eam, dabo ei Axam filiam meam uxorem."},{"number":13,"verse":"Cumque cepisset eam Othoniel filius Cenez frater Caleb minor, dedit ei Axam filiam suam conjugem."},{"number":14,"verse":"Quam pergentem in itinere monuit vir suus ut peteret a patre suo agrum. Quæ cum suspirasset sedens in asino, dixit ei Caleb : Quid habes ?"},{"number":15,"verse":"At illa respondit : Da mihi benedictionem, quia terram arentem dedisti mihi : da et irriguam aquis. Dedit ergo ei Caleb irriguum superius, et irriguum inferius."},{"number":16,"verse":"Filii autem Cinæi cognati Moysi ascenderunt de civitate palmarum cum filiis Juda, in desertum sortis ejus, quod est ad meridiem Arad, et habitaverunt cum eo."},{"number":17,"verse":"Abiit autem Judas cum Simeone fratre suo, et percusserunt simul Chananæum qui habitabat in Sephaath, et interfecerunt eum. Vocatumque est nomen urbis, Horma, id est, anathema."},{"number":18,"verse":"Cepitque Judas Gazam cum finibus suis, et Ascalonem, atque Accaron cum terminis suis."},{"number":19,"verse":"Fuitque Dominus cum Juda, et montana possedit : nec potuit delere habitatores vallis, quia falcatis curribus abundabant."},{"number":20,"verse":"Dederuntque Caleb Hebron, sicut dixerat Moyses, qui delevit ex ea tres filios Enac."},{"number":21,"verse":"Jebusæum autem habitatorem Jerusalem non deleverunt filii Benjamin : habitavitque Jebusæus cum filiis Benjamin in Jerusalem, usque in præsentem diem."},{"number":22,"verse":"Domus quoque Joseph ascendit in Bethel, fuitque Dominus cum eis."},{"number":23,"verse":"Nam cum obsiderent urbem, quæ prius Luza vocabatur,"},{"number":24,"verse":"viderunt hominem egredientem de civitate, dixeruntque ad eum : Ostende nobis introitum civitatis, et faciemus tecum misericordiam."},{"number":25,"verse":"Qui cum ostendisset eis, percusserunt urbem in ore gladii : hominem autem illum, et omnem cognationem ejus, dimiserunt."},{"number":26,"verse":"Qui dimissus, abiit in terram Hetthim, et ædificavit ibi civitatem, vocavitque eam Luzam : quæ ita appellatur usque in præsentem diem."},{"number":27,"verse":"Manasses quoque non delevit Bethsan, et Thanac cum viculis suis, et habitatores Dor, et Jeblaam, et Mageddo cum viculis suis, cœpitque Chananæus habitare cum eis."},{"number":28,"verse":"Postquam autem confortatus est Israël, fecit eos tributarios, et delere noluit."},{"number":29,"verse":"Ephraim etiam non interfecit Chananæum, qui habitabat in Gazer, sed habitavit cum eo."},{"number":30,"verse":"Zabulon non delevit habitatores Cetron, et Naalol : sed habitavit Chananæus in medio ejus, factusque est ei tributarius."},{"number":31,"verse":"Aser quoque non delevit habitatores Accho, et Sidonis, Ahalab, et Achazib, et Helba, et Aphec, et Rohob :"},{"number":32,"verse":"habitavitque in medio Chananæi habitatoris illius terræ, nec interfecit eum."},{"number":33,"verse":"Nephthali quoque non delevit habitatores Bethsames, et Bethanath : et habitavit inter Chananæum habitatorem terræ, fueruntque ei Bethsamitæ et Bethanitæ tributarii."},{"number":34,"verse":"Arctavitque Amorrhæus filios Dan in monte, nec dedit eis locum ut ad planiora descenderent :"},{"number":35,"verse":"habitavitque in monte Hares, quod interpretatur testaceo, in Ajalon et Salebim. Et aggravata est manus domus Joseph, factusque est ei tributarius."},{"number":36,"verse":"Fuit autem terminus Amorrhæi ab ascensu Scorpionis, petra, et superiora loca."}]}