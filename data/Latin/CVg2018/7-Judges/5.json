{"bibleAbbr":"CVg2018","bookName":"Judges","bookEnglishName":"Judges","chapterNumber":5,"verses":[{"number":1,"verse":"Cecineruntque Debbora et Barac filius Abinoëm in illo die, dicentes :"},{"number":2,"verse":"Qui sponte obtulistis de Israël animas vestras ad periculum, benedicite Domino."},{"number":3,"verse":"Audite, reges ; auribus percipite, principes : ego sum, ego sum, quæ Domino canam, psallam Domino Deo Israël."},{"number":4,"verse":"Domine, cum exires de Seir, et transires per regiones Edom, terra mota est, cælique ac nubes distillaverunt aquis."},{"number":5,"verse":"Montes fluxerunt a facie Domini, et Sinai a facie Domini Dei Israël."},{"number":6,"verse":"In diebus Samgar filii Anath, in diebus Jahel quieverunt semitæ : et qui ingrediebantur per eas, ambulaverunt per calles devios."},{"number":7,"verse":"Cessaverunt fortes in Israël, et quieverunt : donec surgeret Debbora, surgeret mater in Israël."},{"number":8,"verse":"Nova bella elegit Dominus, et portas hostium ipse subvertit : clypeus et hasta si apparuerint in quadraginta millibus Israël."},{"number":9,"verse":"Cor meum diligit principes Israël : qui propria voluntate obtulistis vos discrimini, benedicite Domino."},{"number":10,"verse":"Qui ascenditis super nitentes asinos, et sedetis in judicio, et ambulatis in via, loquimini."},{"number":11,"verse":"Ubi collisi sunt currus, et hostium suffocatus est exercitus, ibi narrentur justitiæ Domini, et clementia in fortes Israël : tunc descendit populus Domini ad portas, et obtinuit principatum."},{"number":12,"verse":"Surge, surge Debbora ; surge, surge, et loquere canticum : surge Barac, et apprehende captivos tuos, fili Abinoëm."},{"number":13,"verse":"Salvatæ sunt reliquiæ populi : Dominus in fortibus dimicavit."},{"number":14,"verse":"Ex Ephraim delevit eos in Amalec, et post eum ex Benjamin in populos tuos, o Amalec : de Machir principes descenderunt, et de Zabulon qui exercitum ducerent ad bellandum."},{"number":15,"verse":"Duces Issachar fuere cum Debbora, et Barac vestigia sunt secuti, qui quasi in præceps ac barathrum se discrimini dedit : diviso contra se Ruben, magnanimorum reperta est contentio."},{"number":16,"verse":"Quare habitas inter duos terminos, ut audias sibilos gregum ? diviso contra se Ruben, magnanimorum reperta est contentio."},{"number":17,"verse":"Galaad trans Jordanem quiescebat, et Dan vacabat navibus : Aser habitabat in littore maris, et in portubus morabatur."},{"number":18,"verse":"Zabulon vero et Nephthali obtulerunt animas suas morti in regione Merome."},{"number":19,"verse":"Venerunt reges et pugnaverunt : pugnaverunt reges Chanaan in Thanach juxta aquas Mageddo, et tamen nihil tulere prædantes."},{"number":20,"verse":"De cælo dimicatum est contra eos : stellæ manentes in ordine et cursu suo, adversus Sisaram pugnaverunt."},{"number":21,"verse":"Torrens Cison traxit cadavera eorum, torrens Cadumim, torrens Cison : conculca, anima mea, robustos."},{"number":22,"verse":"Ungulæ equorum ceciderunt, fugientibus impetu, et per præceps ruentibus fortissimis hostium."},{"number":23,"verse":"Maledicite terræ Meroz, dixit angelus Domini : maledicite habitatoribus ejus, quia non venerunt ad auxilium Domini, in adjutorium fortissimorum ejus."},{"number":24,"verse":"Benedicta inter mulieres Jahel uxor Haber Cinæi, et benedicatur in tabernaculo suo."},{"number":25,"verse":"Aquam petenti lac dedit, et in phiala principum obtulit butyrum."},{"number":26,"verse":"Sinistram manum misit ad clavum, et dexteram ad fabrorum malleos. Percussitque Sisaram quærens in capite vulneri locum, et tempus valide perforans :"},{"number":27,"verse":"inter pedes ejus ruit ; defecit, et mortuus est : volvebatur ante pedes ejus, et jacebat exanimis et miserabilis."},{"number":28,"verse":"Per fenestram respiciens, ululabat mater ejus : et de cœnaculo loquebatur : Cur moratur regredi currus ejus ? quare tardaverunt pedes quadrigarum illius ?"},{"number":29,"verse":"Una sapientior ceteris uxoribus ejus, hæc socrui verba respondit :"},{"number":30,"verse":"Forsitan nunc dividit spolia, et pulcherrima feminarum eligitur ei : vestes diversorum colorum Sisaræ traduntur in prædam, et supellex varia ad ornanda colla congeritur."},{"number":31,"verse":"Sic pereant omnes inimici tui, Domine : qui autem diligunt te, sicut sol in ortu suo splendet, ita rutilent. (32) Quievitque terra per quadraginta annos."}]}