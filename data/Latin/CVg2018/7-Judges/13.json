{"bibleAbbr":"CVg2018","bookName":"Judges","bookEnglishName":"Judges","chapterNumber":13,"verses":[{"number":1,"verse":"Rursumque filii Israël fecerunt malum in conspectu Domini : qui tradidit eos in manus Philisthinorum quadraginta annis."},{"number":2,"verse":"Erat autem quidam vir de Saraa, et de stirpe Dan, nomine Manue, habens uxorem sterilem."},{"number":3,"verse":"Cui apparuit angelus Domini, et dixit ad eam : Sterilis es et absque liberis : sed concipies, et paries filium."},{"number":4,"verse":"Cave ergo ne bibas vinum ac siceram, nec immundum quidquam comedas :"},{"number":5,"verse":"quia concipies, et paries filium, cujus non tanget caput novacula : erit enim nazaræus Dei ab infantia sua et ex matris utero, et ipse incipiet liberare Israël de manu Philisthinorum."},{"number":6,"verse":"Quæ cum venisset ad maritum suum, dixit ei : Vir Dei venit ad me, habens vultum angelicum, terribilis nimis. Quem cum interrogassem quis esset, et unde venisset, et quo nomine vocaretur, noluit mihi dicere :"},{"number":7,"verse":"sed hoc respondit : Ecce concipies et paries filium : cave ne vinum bibas, nec siceram, et ne aliquo vescaris immundo : erit enim puer nazaræus Dei ab infantia sua, ex utero matris suæ usque ad diem mortis suæ."},{"number":8,"verse":"Oravit itaque Manue Dominum, et ait : Obsecro, Domine, ut vir Dei, quem misisti, veniat iterum, et doceat nos quid debeamus facere de puero, qui nasciturus est."},{"number":9,"verse":"Exaudivitque Dominus deprecantem Manue, et apparuit rursum angelus Dei uxori ejus sedenti in agro : Manue autem maritus ejus non erat cum ea. Quæ cum vidisset angelum,"},{"number":10,"verse":"festinavit, et cucurrit ad virum suum : nuntiavitque ei, dicens : Ecce apparuit mihi vir, quem ante videram."},{"number":11,"verse":"Qui surrexit, et secutus est uxorem suam : veniensque ad virum, dixit ei : Tu es qui locutus es mulieri ? Et ille respondit : Ego sum."},{"number":12,"verse":"Cui Manue : Quando, inquit, sermo tuus fuerit expletus, quid vis ut faciat puer ? aut a quo se observare debebit ?"},{"number":13,"verse":"Dixitque angelus Domini ad Manue : Ab omnibus, quæ locutus sum uxori tuæ, abstineat se,"},{"number":14,"verse":"et quidquid ex vinea nascitur, non comedat : vinum et siceram non bibat ; nullo vescatur immundo : et quod ei præcepi, impleat atque custodiat."},{"number":15,"verse":"Dixitque Manue ad angelum Domini : Obsecro te ut acquiescas precibus meis, et faciamus tibi hædum de capris."},{"number":16,"verse":"Cui respondit angelus : Si me cogis, non comedam panes tuos : si autem vis holocaustum facere, offer illud Domino. Et nesciebat Manue quod angelus Domini esset."},{"number":17,"verse":"Dixitque ad eum : Quod est tibi nomen, ut, si sermo tuus fuerit expletus, honoremus te ?"},{"number":18,"verse":"Cui ille respondit : Cur quæris nomen meum, quod est mirabile ?"},{"number":19,"verse":"Tulit itaque Manue hædum de capris, et libamenta, et posuit super petram, offerens Domino, qui facit mirabilia : ipse autem et uxor ejus intuebantur."},{"number":20,"verse":"Cumque ascenderet flamma altaris in cælum, angelus Domini pariter in flamma ascendit. Quod cum vidissent Manue et uxor ejus, proni ceciderunt in terram,"},{"number":21,"verse":"et ultra eis non apparuit angelus Domini. Statimque intellexit Manue angelum Domini esse,"},{"number":22,"verse":"et dixit ad uxorem suam : Morte moriemur, quia vidimus Deum."},{"number":23,"verse":"Cui respondit mulier : Si Dominus nos vellet occidere, de manibus nostris holocaustum et libamenta non suscepisset, nec ostendisset nobis hæc omnia, neque ea quæ sunt ventura dixisset."},{"number":24,"verse":"Peperit itaque filium, et vocavit nomen ejus Samson. Crevitque puer, et benedixit ei Dominus."},{"number":25,"verse":"Cœpitque spiritus Domini esse cum eo in castris Dan inter Saraa et Esthaol."}]}