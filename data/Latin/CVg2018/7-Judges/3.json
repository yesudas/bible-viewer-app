{"bibleAbbr":"CVg2018","bookName":"Judges","bookEnglishName":"Judges","chapterNumber":3,"verses":[{"number":1,"verse":"Hæ sunt gentes quas Dominus dereliquit, ut erudiret in eis Israëlem, et omnes qui non noverant bella Chananæorum :"},{"number":2,"verse":"ut postea discerent filii eorum certare cum hostibus, et habere consuetudinem præliandi :"},{"number":3,"verse":"quinque satrapas Philisthinorum, omnemque Chananæum, et Sidonium, atque Hevæum, qui habitabat in monte Libano, de monte Baal Hermon usque ad introitum Emath."},{"number":4,"verse":"Dimisitque eos, ut in ipsis experiretur Israëlem, utrum audiret mandata Domini quæ præceperat patribus eorum per manum Moysi, an non."},{"number":5,"verse":"Itaque filii Israël habitaverunt in medio Chananæi, et Hethæi, et Amorrhæi, et Pherezæi, et Hevæi, et Jebusæi :"},{"number":6,"verse":"et duxerunt uxores filias eorum, ipsique filias suas filiis eorum tradiderunt, et servierunt diis eorum."},{"number":7,"verse":"Feceruntque malum in conspectu Domini, et obliti sunt Dei sui, servientes Baalim et Astaroth."},{"number":8,"verse":"Iratusque contra Israël Dominus, tradidit eos in manus Chusan Rasathaim regis Mesopotamiæ, servieruntque ei octo annis."},{"number":9,"verse":"Et clamaverunt ad Dominum, qui suscitavit eis salvatorem, et liberavit eos, Othoniel videlicet filium Cenez, fratrem Caleb minorem :"},{"number":10,"verse":"fuitque in eo spiritus Domini, et judicavit Israël. Egressusque est ad pugnam, et tradidit Dominus in manus ejus Chusan Rasathaim regem Syriæ, et oppressit eum."},{"number":11,"verse":"Quievitque terra quadraginta annis, et mortuus est Othoniel filius Cenez."},{"number":12,"verse":"Addiderunt autem filii Israël facere malum in conspectu Domini : qui confortavit adversum eos Eglon regem Moab, quia fecerunt malum in conspectu ejus."},{"number":13,"verse":"Et copulavit ei filios Ammon, et Amalec : abiitque et percussit Israël, atque possedit urbem palmarum."},{"number":14,"verse":"Servieruntque filii Israël Eglon regi Moab decem et octo annis."},{"number":15,"verse":"Et postea clamaverunt ad Dominum, qui suscitavit eis salvatorem vocabulo Aod, filium Gera, filii Jemini, qui utraque manu pro dextera utebatur. Miseruntque filii Israël per illum munera Eglon regi Moab."},{"number":16,"verse":"Qui fecit sibi gladium ancipitem, habentem in medio capulum longitudinis palmæ manus, et accinctus est eo subter sagum in dextro femore."},{"number":17,"verse":"Obtulitque munera Eglon regi Moab. Erat autem Eglon crassus nimis."},{"number":18,"verse":"Cumque obtulisset ei munera, prosecutus est socios, qui cum eo venerant."},{"number":19,"verse":"Et reversus de Galgalis, ubi erant idola, dixit ad regem : Verbum secretum habeo ad te, o rex. Et ille imperavit silentium : egressisque omnibus qui circa eum erant,"},{"number":20,"verse":"ingressus est Aod ad eum : sedebat autem in æstivo cœnaculo solus : dixitque : Verbum Dei habeo ad te. Qui statim surrexit de throno."},{"number":21,"verse":"Extenditque Aod sinistram manum, et tulit sicam de dextro femore suo, infixitque eam in ventre ejus"},{"number":22,"verse":"tam valide, ut capulus sequeretur ferrum in vulnere, ac pinguissimo adipe stringeretur. Nec eduxit gladium, sed ita ut percusserat, reliquit in corpore : statimque per secreta naturæ alvi stercora proruperunt."},{"number":23,"verse":"Aod autem clausis diligentissime ostiis cœnaculi, et obfirmatis sera,"},{"number":24,"verse":"per posticum egressus est. Servique regis ingressi viderunt clausas fores cœnaculi, atque dixerunt : Forsitan purgat alvum in æstivo cubiculo."},{"number":25,"verse":"Expectantesque diu donec erubescerent, et videntes quod nullus aperiret, tulerunt clavem : et aperientes invenerunt dominum suum in terra jacentem mortuum."},{"number":26,"verse":"Aod autem, dum illi turbarentur, effugit, et pertransiit locum idolorum, unde reversus fuerat. Venitque in Seirath :"},{"number":27,"verse":"et statim insonuit buccina in monte Ephraim, descenderuntque cum eo filii Israël, ipso in fronte gradiente."},{"number":28,"verse":"Qui dixit ad eos : Sequimini me : tradidit enim Dominus inimicos nostros Moabitas in manus nostras. Descenderuntque post eum, et occupaverunt vada Jordanis quæ transmittunt in Moab : et non dimiserunt transire quemquam :"},{"number":29,"verse":"sed percusserunt Moabitas in tempore illo, circiter decem millia, omnes robustos et fortes viros. Nullus eorum evadere potuit."},{"number":30,"verse":"Humiliatusque est Moab in die illo sub manu Israël : et quievit terra octoginta annis."},{"number":31,"verse":"Post hunc fuit Samgar filius Anath, qui percussit de Philisthiim sexcentos viros vomere : et ipse quoque defendit Israël."}]}