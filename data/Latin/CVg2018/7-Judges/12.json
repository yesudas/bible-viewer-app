{"bibleAbbr":"CVg2018","bookName":"Judges","bookEnglishName":"Judges","chapterNumber":12,"verses":[{"number":1,"verse":"Ecce autem in Ephraim orta est seditio : nam transeuntes contra aquilonem, dixerunt ad Jephte : Quare vadens ad pugnam contra filios Ammon, vocare nos noluisti, ut pergeremus tecum ? igitur incendemus domum tuam."},{"number":2,"verse":"Quibus ille respondit : Disceptatio erat mihi et populo meo contra filios Ammon vehemens : vocavique vos, ut præberetis mihi auxilium, et facere noluistis."},{"number":3,"verse":"Quod cernens, posui animam meam in manibus meis, transivique ad filios Ammon, et tradidit eos Dominus in manus meas. Quid commerui, ut adversum me consurgatis in prælium ?"},{"number":4,"verse":"Vocatis itaque ad se cunctis viris Galaad, pugnabat contra Ephraim : percusseruntque viri Galaad Ephraim, quia dixerat : Fugitivus est Galaad de Ephraim, et habitat in medio Ephraim et Manasse."},{"number":5,"verse":"Occupaveruntque Galaaditæ vada Jordanis, per quæ Ephraim reversurus erat. Cumque venisset ad ea de Ephraim numero, fugiens, atque dixisset : Obsecro ut me transire permittatis : dicebant ei Galaaditæ : Numquid Ephrathæus es ? quo dicente : Non sum :"},{"number":6,"verse":"interrogabant eum : Dic ergo Scibboleth, quod interpretatur Spica. Qui respondebat : Sibboleth : eadem littera spicam exprimere non valens. Statimque apprehensum jugulabant in ipso Jordanis transitu. Et ceciderunt in illo tempore de Ephraim quadraginta duo millia."},{"number":7,"verse":"Judicavit itaque Jephte Galaadites Israël sex annis : et mortuus est, ac sepultus in civitate sua Galaad."},{"number":8,"verse":"Post hunc judicavit Israël Abesan de Bethlehem :"},{"number":9,"verse":"qui habuit triginta filios, et totidem filias, quas emittens foras, maritis dedit, et ejusdem numeri filiis suis accepit uxores, introducens in domum suam. Qui septem annis judicavit Israël :"},{"number":10,"verse":"mortuusque est, ac sepultus in Bethlehem."},{"number":11,"verse":"Cui successit Ahialon Zabulonites : et judicavit Israël decem annis :"},{"number":12,"verse":"mortuusque est, ac sepultus in Zabulon."},{"number":13,"verse":"Post hunc judicavit Israël Abdon filius Illel Pharathonites :"},{"number":14,"verse":"qui habuit quadraginta filios, et triginta ex eis nepotes, ascendentes super septuaginta pullos asinarum. Et judicavit Israël octo annis :"},{"number":15,"verse":"mortuusque est, ac sepultus in Pharathon terræ Ephraim, in monte Amalec."}]}