{"bibleAbbr":"CVg2018","bookName":"Amos","bookEnglishName":"Amos","chapterNumber":3,"verses":[{"number":1,"verse":"Audite verbum quod locutus est Dominus super vos, filii Israël, super omnem cognationem quam eduxi de terra Ægypti, dicens :"},{"number":2,"verse":"Tantummodo vos cognovi ex omnibus cognationibus terræ ; idcirco visitabo super vos omnes iniquitates vestras."},{"number":3,"verse":"Numquid ambulabunt duo pariter, nisi convenerit eis ?"},{"number":4,"verse":"numquid rugiet leo in saltu, nisi habuerit prædam ? numquid dabit catulus leonis vocem de cubili suo, nisi aliquid apprehenderit ?"},{"number":5,"verse":"numquid cadet avis in laqueum terræ absque aucupe ? numquid auferetur laqueus de terra antequam quid ceperit ?"},{"number":6,"verse":"si clanget tuba in civitate, et populus non expavescet ? si erit malum in civitate, quod Dominus non fecerit ?"},{"number":7,"verse":"Quia non facit Dominus Deus verbum, nisi revelaverit secretum suum ad servos suos prophetas."},{"number":8,"verse":"Leo rugiet, quis non timebit ? Dominus Deus locutus est, quis non prophetabit ?"},{"number":9,"verse":"Auditum facite in ædibus Azoti, et in ædibus terræ Ægypti, et dicite : Congregamini super montes Samariæ, et videte insanias multas in medio ejus, et calumniam patientes in penetralibus ejus."},{"number":10,"verse":"Et nescierunt facere rectum, dicit Dominus, thesaurizantes iniquitatem et rapinas in ædibus suis."},{"number":11,"verse":"Propterea hæc dicit Dominus Deus : Tribulabitur et circuietur terra : et detrahetur ex te fortitudo tua, et diripientur ædes tuæ."},{"number":12,"verse":"Hæc dicit Dominus : Quomodo si eruat pastor de ore leonis duo crura, aut extremum auriculæ, sic eruentur filii Israël, qui habitant in Samaria in plaga lectuli, et in Damasci grabato."},{"number":13,"verse":"Audite, et contestamini in domo Jacob, dicit Dominus Deus exercituum ;"},{"number":14,"verse":"quia in die cum visitare cœpero prævaricationes Israël, super eum visitabo, et super altaria Bethel ; et amputabuntur cornua altaris, et cadent in terram."},{"number":15,"verse":"Et percutiam domum hiemalem cum domo æstiva, et peribunt domus eburneæ, et dissipabuntur ædes multæ, dicit Dominus."}]}