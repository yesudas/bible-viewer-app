{"bibleAbbr":"CVg2018","bookName":"Amos","bookEnglishName":"Amos","chapterNumber":2,"verses":[{"number":1,"verse":"Hæc dicit Dominus : Super tribus sceleribus Moab, et super quatuor non convertam eum, eo quod incenderit ossa regis Idumææ usque ad cinerem."},{"number":2,"verse":"Et mittam ignem in Moab, et devorabit ædes Carioth : et morietur in sonitu Moab, in clangore tubæ."},{"number":3,"verse":"Et disperdam judicem de medio ejus, et omnes principes ejus interficiam cum eo, dicit Dominus."},{"number":4,"verse":"Hæc dicit Dominus : Super tribus sceleribus Juda, et super quatuor non convertam eum, eo quod abjecerit legem Domini et mandata ejus non custodierit : deceperant enim eos idola sua, post quæ abierant patres eorum."},{"number":5,"verse":"Et mittam ignem in Juda, et devorabit ædes Jerusalem."},{"number":6,"verse":"Hæc dicit Dominus : Super tribus sceleribus Israël, et super quatuor non convertam eum, pro eo quod vendiderit pro argento justum, et pauperem pro calceamentis."},{"number":7,"verse":"Qui conterunt super pulverem terræ capita pauperum, et viam humilium declinant : et filius ac pater ejus ierunt ad puellam, ut violarent nomen sanctum meum."},{"number":8,"verse":"Et super vestimentis pignoratis accubuerunt juxta omne altare, et vinum damnatorum bibebant in domo Dei sui."},{"number":9,"verse":"Ego autem exterminavi Amorrhæum a facie eorum, cujus altitudo, cedrorum altitudo ejus, et fortis ipse quasi quercus ; et contrivi fructum ejus desuper, et radices ejus subter."},{"number":10,"verse":"Ego sum qui ascendere vos feci de terra Ægypti, et duxi vos in deserto quadraginta annis, ut possideretis terram Amorrhæi."},{"number":11,"verse":"Et suscitavi de filiis vestris in prophetas, et de juvenibus vestris nazaræos. Numquid non ita est, filii Israël ? dicit Dominus."},{"number":12,"verse":"Et propinabitis nazaræis vinum, et prophetis mandabitis, dicentes : Ne prophetetis."},{"number":13,"verse":"Ecce ego stridebo subter vos, sicut stridet plaustrum onustum fœno."},{"number":14,"verse":"Et peribit fuga a veloce, et fortis non obtinebit virtutem suam, et robustus non salvabit animam suam :"},{"number":15,"verse":"et tenens arcum non stabit, et velox pedibus suis non salvabitur, et ascensor equi non salvabit animam suam :"},{"number":16,"verse":"et robustus corde inter fortes nudus fugiet in illa die, dicit Dominus."}]}