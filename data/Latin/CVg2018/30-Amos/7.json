{"bibleAbbr":"CVg2018","bookName":"Amos","bookEnglishName":"Amos","chapterNumber":7,"verses":[{"number":1,"verse":"Hæc ostendit mihi Dominus Deus : et ecce fictor locustæ in principio germinantium serotini imbris, et ecce serotinus post tonsionem regis."},{"number":2,"verse":"Et factum est, cum consummasset comedere herbam terræ, dixi : Domine Deus, propitius esto, obsecro ; quis suscitabit Jacob, quia parvulus est ?"},{"number":3,"verse":"Misertus est Dominus super hoc : Non erit, dixit Dominus."},{"number":4,"verse":"Hæc ostendit mihi Dominus Deus : et ecce vocabat judicium ad ignem Dominus Deus ; et devoravit abyssum multam, et comedit simul partem."},{"number":5,"verse":"Et dixi : Domine Deus, quiesce, obsecro ; quis suscitabit Jacob, quia parvulus est ?"},{"number":6,"verse":"Misertus est Dominus super hoc : Sed et istud non erit, dixit Dominus Deus."},{"number":7,"verse":"Hæc ostendit mihi Dominus : et ecce Dominus stans super murum litum, et in manu ejus trulla cæmentarii."},{"number":8,"verse":"Et dixit Dominus ad me : Quid tu vides, Amos ? Et dixi : Trullam cæmentarii. Et dixit Dominus : Ecce ego ponam trullam in medio populi mei Israël ; non adjiciam ultra superinducere eum."},{"number":9,"verse":"Et demolientur excelsa idoli, et sanctificationes Israël desolabuntur, et consurgam super domum Jeroboam in gladio."},{"number":10,"verse":"Et misit Amasias, sacerdos Bethel, ad Jeroboam, regem Israël, dicens : Rebellavit contra te Amos in medio domus Israël ; non poterit terra sustinere universos sermones ejus."},{"number":11,"verse":"Hæc enim dicit Amos : In gladio morietur Jeroboam, et Israël captivus migrabit de terra sua."},{"number":12,"verse":"Et dixit Amasias ad Amos : Qui vides, gradere : fuge in terram Juda, et comede ibi panem, et prophetabis ibi."},{"number":13,"verse":"Et in Bethel non adjicies ultra ut prophetes, quia sanctificatio regis est, et domus regni est."},{"number":14,"verse":"Responditque Amos, et dixit ad Amasiam : Non sum propheta, et non sum filius prophetæ : sed armentarius ego sum vellicans sycomoros."},{"number":15,"verse":"Et tulit me Dominus cum sequerer gregem, et dixit Dominus ad me : Vade, propheta ad populum meum Israël."},{"number":16,"verse":"Et nunc audi verbum Domini : Tu dicis : Non prophetabis super Israël, et non stillabis super domum idoli."},{"number":17,"verse":"Propter hoc hæc dicit Dominus : Uxor tua in civitate fornicabitur, et filii tui et filiæ tuæ in gladio cadent, et humus tua funiculo metietur : et tu in terra polluta morieris, et Israël captivus migrabit de terra sua."}]}