{"bibleAbbr":"CVg2018","bookName":"Philemon","bookEnglishName":"Philemon","chapterNumber":1,"verses":[{"number":1,"verse":"Paulus vinctus Christi Jesu, et Timotheus frater, Philemoni dilecto, et adjutori nostro,"},{"number":2,"verse":"et Appiæ sorori carissimæ, et Archippo commilitoni nostro, et ecclesiæ, quæ in domo tua est."},{"number":3,"verse":"Gratia vobis, et pax a Deo Patre nostro, et Domino Jesu Christo."},{"number":4,"verse":"Gratias ago Deo meo, semper memoriam tui faciens in orationibus meis,"},{"number":5,"verse":"audiens caritatem tuam, et fidem, quam habes in Domino Jesu, et in omnes sanctos :"},{"number":6,"verse":"ut communicatio fidei tuæ evidens fiat in agnitione omnis operis boni, quod est in vobis in Christo Jesu."},{"number":7,"verse":"Gaudium enim magnum habui, et consolationem in caritate tua : quia viscera sanctorum requieverunt per te, frater."},{"number":8,"verse":"Propter quod multam fiduciam habens in Christo Jesu imperandi tibi quod ad rem pertinet :"},{"number":9,"verse":"propter caritatem magis obsecro, cum sis talis, ut Paulus senex, nunc autem et vinctus Jesu Christi :"},{"number":10,"verse":"obsecro te pro meo filio, quem genui in vinculis, Onesimo,"},{"number":11,"verse":"qui tibi aliquando inutilis fuit, nunc autem et mihi et tibi utilis,"},{"number":12,"verse":"quem remisi tibi. Tu autem illum, ut mea viscera, suscipe :"},{"number":13,"verse":"quem ego volueram mecum detinere, ut pro te mihi ministraret in vinculis Evangelii :"},{"number":14,"verse":"sine consilio autem tuo nihil volui facere, uti ne velut ex necessitate bonum tuum esset, sed voluntarium."},{"number":15,"verse":"Forsitan enim ideo discessit ad horam a te, ut æternum illum reciperes :"},{"number":16,"verse":"jam non ut servum, sed pro servo carissimum fratrem, maxime mihi : quanto autem magis tibi et in carne, et in Domino ?"},{"number":17,"verse":"Si ergo habes me socium, suscipe illum sicut me :"},{"number":18,"verse":"si autem aliquid nocuit tibi, aut debet, hoc mihi imputa."},{"number":19,"verse":"Ego Paulus scripsi mea manu : ego reddam, ut non dicam tibi, quod et teipsum mihi debes :"},{"number":20,"verse":"ita, frater. Ego te fruar in Domino : refice viscera mea in Domino."},{"number":21,"verse":"Confidens in obedientia tua scripsi tibi : sciens quoniam et super id, quod dico, facies."},{"number":22,"verse":"Simul autem et para mihi hospitium : nam spero per orationes vestras donari me vobis."},{"number":23,"verse":"Salutat te Epaphras concaptivus meus in Christo Jesu,"},{"number":24,"verse":"Marcus, Aristarchus, Demas, et Lucas, adjutores mei."},{"number":25,"verse":"Gratia Domini nostri Jesu Christi cum spiritu vestro. Amen."}]}