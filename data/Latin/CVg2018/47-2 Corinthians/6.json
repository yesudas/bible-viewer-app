{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":6,"verses":[{"number":1,"verse":"Adjuvantes autem exhortamur ne in vacuum gratiam Dei recipiatis."},{"number":2,"verse":"Ait enim : Tempore accepto exaudivi te, et in die salutis adjuvi te. Ecce nunc tempus acceptabile, ecce nunc dies salutis."},{"number":3,"verse":"Nemini dantes ullam offensionem, ut non vituperetur ministerium nostrum :"},{"number":4,"verse":"sed in omnibus exhibeamus nosmetipsos sicut Dei ministros in multa patientia, in tribulationibus, in necessitatibus, in angustiis,"},{"number":5,"verse":"in plagis, in carceribus, in seditionibus, in laboribus, in vigiliis, in jejuniis,"},{"number":6,"verse":"in castitate, in scientia, in longanimitate, in suavitate, in Spiritu Sancto, in caritate non ficta,"},{"number":7,"verse":"in verbo veritatis, in virtute Dei, per arma justitiæ a dextris et a sinistris,"},{"number":8,"verse":"per gloriam, et ignobilitatem, per infamiam, et bonam famam : ut seductores, et veraces, sicut qui ignoti, et cogniti :"},{"number":9,"verse":"quasi morientes, et ecce vivimus : ut castigati, et non mortificati :"},{"number":10,"verse":"quasi tristes, semper autem gaudentes : sicut egentes, multos autem locupletantes : tamquam nihil habentes, et omnia possidentes."},{"number":11,"verse":"Os nostrum patet ad vos, o Corinthii ; cor nostrum dilatatum est."},{"number":12,"verse":"Non angustiamini in nobis : angustiamini autem in visceribus vestris :"},{"number":13,"verse":"eamdem autem habentes remunerationem, tamquam filiis dico, dilatamini et vos."},{"number":14,"verse":"Nolite jugum ducere cum infidelibus. Quæ enim participatio justitiæ cum iniquitate ? aut quæ societas luci ad tenebras ?"},{"number":15,"verse":"quæ autem conventio Christi ad Belial ? aut quæ pars fideli cum infideli ?"},{"number":16,"verse":"qui autem consensus templo Dei cum idolis ? vos enim estis templum Dei vivi, sicut dicit Deus : Quoniam inhabitabo in illis, et inambulabo inter eos, et ero illorum Deus, et ipsi erunt mihi populus."},{"number":17,"verse":"Propter quod exite de medio eorum, et separamini, dicit Dominus, et immundum ne tetigeritis :"},{"number":18,"verse":"et ego recipiam vos : et ero vobis in patrem, et vos eritis mihi in filios et filias, dicit Dominus omnipotens."}]}