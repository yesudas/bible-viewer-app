{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":3,"verses":[{"number":1,"verse":"Incipimus iterum nosmetipsos commendare ? aut numquid egemus (sicut quidam) commendatitiis epistolis ad vos, aut ex vobis ?"},{"number":2,"verse":"Epistola nostra vos estis, scripta in cordibus nostris, quæ scitur, et legitur ab omnibus hominibus :"},{"number":3,"verse":"manifestati quod epistola estis Christi, ministrata a nobis, et scripta non atramento, sed Spiritu Dei vivi : non in tabulis lapideis, sed in tabulis cordis carnalibus."},{"number":4,"verse":"Fiduciam autem talem habemus per Christum ad Deum :"},{"number":5,"verse":"non quod sufficientes simus cogitare aliquid a nobis, quasi ex nobis : sed sufficientia nostra ex Deo est :"},{"number":6,"verse":"qui et idoneos nos fecit ministros novi testamenti : non littera, sed Spiritu : littera enim occidit, Spiritus autem vivificat."},{"number":7,"verse":"Quod si ministratio mortis litteris deformata in lapidibus fuit in gloria, ita ut non possent intendere filii Israël in faciem Moysi propter gloriam vultus ejus, quæ evacuatur :"},{"number":8,"verse":"quomodo non magis ministratio Spiritus erit in gloria ?"},{"number":9,"verse":"Nam si ministratio damnationis gloria est : multo magis abundat ministerium justitiæ in gloria."},{"number":10,"verse":"Nam nec glorificatum est, quod claruit in hac parte, propter excellentem gloriam."},{"number":11,"verse":"Si enim quod evacuatur, per gloriam est : multo magis quod manet, in gloria est."},{"number":12,"verse":"Habentes igitur talem spem, multa fiducia utimur :"},{"number":13,"verse":"et non sicut Moyses ponebat velamen super faciem suam, ut non intenderent filii Israël in faciem ejus, quod evacuatur,"},{"number":14,"verse":"sed obtusi sunt sensus eorum. Usque in hodiernum enim diem, idipsum velamen in lectione veteris testamenti manet non revelatum (quoniam in Christo evacuatur),"},{"number":15,"verse":"sed usque in hodiernum diem, cum legitur Moyses, velamen positum est super cor eorum."},{"number":16,"verse":"Cum autem conversus fuerit ad Dominum, auferetur velamen."},{"number":17,"verse":"Dominus autem Spiritus est : ubi autem Spiritus Domini, ibi libertas."},{"number":18,"verse":"Nos vero omnes, revelata facie gloriam Domini speculantes, in eamdem imaginem transformamur a claritate in claritatem, tamquam a Domini Spiritu."}]}