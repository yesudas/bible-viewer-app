{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":4,"verses":[{"number":1,"verse":"Ideo habentes administrationem, juxta quod misericordiam consecuti sumus, non deficimus,"},{"number":2,"verse":"sed abdicamus occulta dedecoris, non ambulantes in astutia, neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo."},{"number":3,"verse":"Quod si etiam opertum est Evangelium nostrum, in iis, qui pereunt, est opertum :"},{"number":4,"verse":"in quibus Deus hujus sæculi excæcavit mentes infidelium, ut non fulgeat illis illuminatio Evangelii gloriæ Christi, qui est imago Dei."},{"number":5,"verse":"Non enim nosmetipsos prædicamus, sed Jesum Christum Dominum nostrum : nos autem servos vestros per Jesum :"},{"number":6,"verse":"quoniam Deus, qui dixit de tenebris lucem splendescere, ipse illuxit in cordibus nostris ad illuminationem scientiæ claritatis Dei, in facie Christi Jesu."},{"number":7,"verse":"Habemus autem thesaurum istum in vasis fictilibus : ut sublimitas sit virtutis Dei, et non ex nobis."},{"number":8,"verse":"In omnibus tribulationem patimur, sed non angustiamur : aporiamur, sed non destituimur :"},{"number":9,"verse":"persecutionem patimur, sed non derelinquimur : dejicimur, sed non perimus :"},{"number":10,"verse":"semper mortificationem Jesu in corpore nostro circumferentes, ut et vita Jesu manifestetur in corporibus nostris."},{"number":11,"verse":"Semper enim nos, qui vivimus, in mortem tradimur propter Jesum : ut et vita Jesu manifestetur in carne nostra mortali."},{"number":12,"verse":"Ergo mors in nobis operatur, vita autem in vobis."},{"number":13,"verse":"Habentes autem eumdem spiritum fidei, sicut scriptum est : Credidi, propter quod locutus sum : et nos credimus, propter quod et loquimur :"},{"number":14,"verse":"scientes quoniam qui suscitavit Jesum, et nos cum Jesu suscitabit, et constituet vobiscum."},{"number":15,"verse":"Omnia enim propter vos : ut gratia abundans, per multos in gratiarum actione, abundet in gloriam Dei."},{"number":16,"verse":"Propter quod non deficimus : sed licet is, qui foris est, noster homo corrumpatur, tamen is, qui intus est, renovatur de die in diem."},{"number":17,"verse":"Id enim, quod in præsenti est momentaneum et leve tribulationis nostræ, supra modum in sublimitate æternum gloriæ pondus operatur in nobis,"},{"number":18,"verse":"non contemplantibus nobis quæ videntur, sed quæ non videntur. Quæ enim videntur, temporalia sunt : quæ autem non videntur, æterna sunt."}]}