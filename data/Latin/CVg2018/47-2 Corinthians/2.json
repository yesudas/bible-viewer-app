{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":2,"verses":[{"number":1,"verse":"Statui autem hoc ipsum apud me, ne iterum in tristitia venirem ad vos."},{"number":2,"verse":"Si enim ego contristo vos : et quis est, qui me lætificet, nisi qui contristatur ex me ?"},{"number":3,"verse":"Et hoc ipsum scripsi vobis, ut non cum venero, tristitiam super tristitiam habeam, de quibus oportuerat me gaudere : confidens in omnibus vobis, quia meum gaudium, omnium vestrum est."},{"number":4,"verse":"Nam ex multa tribulatione et angustia cordis scripsi vobis per multas lacrimas : non ut contristemini, sed ut sciatis, quam caritatem habeam abundantius in vobis."},{"number":5,"verse":"Si quis autem contristavit, non me contristavit : sed ex parte, ut non onerem omnes vos."},{"number":6,"verse":"Sufficit illi, qui ejusmodi est, objurgatio hæc, quæ fit a pluribus :"},{"number":7,"verse":"ita ut e contrario magis donetis, et consolemini, ne forte abundantiori tristitia absorbeatur qui ejusmodi est."},{"number":8,"verse":"Propter quod obsecro vos, ut confirmetis in illum caritatem."},{"number":9,"verse":"Ideo enim et scripsi, ut cognoscam experimentum vestrum, an in omnibus obedientes sitis."},{"number":10,"verse":"Cui autem aliquid donastis, et ego : nam et ego quod donavi, si quid donavi, propter vos in persona Christi,"},{"number":11,"verse":"ut non circumveniamur a Satana : non enim ignoramus cogitationes ejus."},{"number":12,"verse":"Cum venissem autem Troadem propter Evangelium Christi, et ostium mihi apertum esset in Domino,"},{"number":13,"verse":"non habui requiem spiritui meo, eo quod non invenerim Titum fratrem meum, sed valefaciens eis, profectus sum in Macedoniam."},{"number":14,"verse":"Deo autem gratias, qui semper triumphat nos in Christo Jesu, et odorem notitiæ suæ manifestat per nos in omni loco :"},{"number":15,"verse":"quia Christi bonus odor sumus Deo in iis qui salvi fiunt, et in iis qui pereunt :"},{"number":16,"verse":"aliis quidem odor mortis in mortem : aliis autem odor vitæ in vitam. Et ad hæc quis tam idoneus ?"},{"number":17,"verse":"non enim sumus sicut plurimi, adulterantes verbum Dei, sed ex sinceritate, sed sicut ex Deo, coram Deo, in Christo loquimur."}]}