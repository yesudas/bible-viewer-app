{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":12,"verses":[{"number":1,"verse":"Si gloriari oportet (non expedit quidem), veniam autem ad visiones et revelationes Domini."},{"number":2,"verse":"Scio hominem in Christo ante annos quatuordecim, sive in corpore nescio, sive extra corpus nescio, Deus scit, raptum hujusmodi usque ad tertium cælum."},{"number":3,"verse":"Et scio hujusmodi hominem sive in corpore, sive extra corpus nescio, Deus scit :"},{"number":4,"verse":"quoniam raptus est in paradisum : et audivit arcana verba, quæ non licet homini loqui."},{"number":5,"verse":"Pro hujusmodi gloriabor : pro me autem nihil gloriabor nisi in infirmitatibus meis."},{"number":6,"verse":"Nam etsi voluero gloriari, non ero insipiens : veritatem enim dicam : parco autem, ne quis me existimet supra id quod videt in me, aut aliquid audit ex me."},{"number":7,"verse":"Et ne magnitudo revelationum extollat me, datus est mihi stimulus carnis meæ angelus Satanæ, qui me colaphizet."},{"number":8,"verse":"Propter quod ter Dominum rogavi ut discederet a me :"},{"number":9,"verse":"et dixit mihi : Sufficit tibi gratia mea : nam virtus in infirmitate perficitur. Libenter igitur gloriabor in infirmitatibus meis, ut inhabitet in me virtus Christi."},{"number":10,"verse":"Propter quod placeo mihi in infirmitatibus meis, in contumeliis, in necessitatibus, in persecutionibus, in angustiis pro Christo : cum enim infirmor, tunc potens sum."},{"number":11,"verse":"Factus sum insipiens, vos me coëgistis. Ego enim a vobis debui commendari : nihil enim minus fui ab iis, qui sunt supra modum Apostoli : tametsi nihil sum :"},{"number":12,"verse":"signa tamen apostolatus mei facta sunt super vos in omni patientia, in signis, et prodigiis, et virtutibus."},{"number":13,"verse":"Quid est enim, quod minus habuistis præ ceteris ecclesiis, nisi quod ego ipse non gravavi vos ? donate mihi hanc injuriam."},{"number":14,"verse":"Ecce tertio hoc paratus sum venire ad vos : et non ero gravis vobis. Non enim quæro quæ vestra sunt, sed vos. Nec enim debent filii parentibus thesaurizare, sed parentes filiis."},{"number":15,"verse":"Ego autem libentissime impendam, et super impendar ipse pro animabus vestris : licet plus vos diligens, minus diligar."},{"number":16,"verse":"Sed esto : ego vos non gravavi : sed cum essem astutus, dolo vos cepi."},{"number":17,"verse":"Numquid per aliquem eorum, quod misi ad vos, circumveni vos ?"},{"number":18,"verse":"Rogavi Titum, et misi cum illo fratrem. Numquid Titus vos circumvenit ? nonne eodem spiritu ambulavimus ? nonne iisdem vestigiis ?"},{"number":19,"verse":"Olim putatis quod excusemus nos apud vos ? coram Deo in Christo loquimur : omnia autem, carissimi, propter ædificationem vestram."},{"number":20,"verse":"Timeo enim ne forte cum venero, non quales volo, inveniam vos : et ego inveniar a vobis, qualem non vultis : ne forte contentiones, æmulationes, animositates, dissensiones, detractiones, susurrationes, inflationes, seditiones sint inter vos :"},{"number":21,"verse":"ne iterum cum venero, humiliet me Deus apud vos, et lugeam multos ex iis qui ante peccaverunt, et non egerunt pœnitentiam super immunditia, et fornicatione, et impudicitia, quam gesserunt."}]}