{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":8,"verses":[{"number":1,"verse":"Notam autem facimus vobis, fratres, gratiam Dei, quæ data est in ecclesiis Macedoniæ :"},{"number":2,"verse":"quod in multo experimento tribulationis abundantia gaudii ipsorum fuit, et altissima paupertas eorum, abundavit in divitias simplicitatis eorum :"},{"number":3,"verse":"quia secundum virtutem testimonium illis reddo, et supra virtutem voluntarii fuerunt,"},{"number":4,"verse":"cum multa exhortatione obsecrantes nos gratiam, et communicationem ministerii, quod fit in sanctos."},{"number":5,"verse":"Et non sicut speravimus, sed semetipsos dederunt primum Domino, deinde nobis per voluntatem Dei,"},{"number":6,"verse":"ita ut rogaremus Titum, ut quemadmodum cœpit, ita et perficiat in vobis etiam gratiam istam."},{"number":7,"verse":"Sed sicut in omnibus abundatis fide, et sermone, et scientia, et omni sollicitudine, insuper et caritate vestra in nos, ut et in hac gratia abundetis."},{"number":8,"verse":"Non quasi imperans dico : sed per aliorum sollicitudinem, etiam vestræ caritatis ingenium bonum comprobans."},{"number":9,"verse":"Scitis enim gratiam Domini nostri Jesu Christi, quoniam propter vos egenus factus est, cum esset dives, ut illius inopia vos divites essetis."},{"number":10,"verse":"Et consilium in hoc do : hoc enim vobis utile est, qui non solum facere, sed et velle cœpistis ab anno priore :"},{"number":11,"verse":"nunc vero et facto perficite : ut quemadmodum promptus est animus voluntatis, ita sit et perficiendi ex eo quod habetis."},{"number":12,"verse":"Si enim voluntas prompta est, secundum id quod habet, accepta est, non secundum id quod non habet."},{"number":13,"verse":"Non enim ut aliis sit remissio, vobis autem tribulatio, sed ex æqualitate."},{"number":14,"verse":"In præsenti tempore vestra abundantia illorum inopiam suppleat : ut et illorum abundantia vestræ inopiæ sit supplementum, ut fiat æqualitas, sicut scriptum est :"},{"number":15,"verse":"Qui multum, non abundavit : et qui modicum, non minoravit."},{"number":16,"verse":"Gratias autem Deo, qui dedit eamdem sollicitudinem pro vobis in corde Titi,"},{"number":17,"verse":"quoniam exhortationem quidem suscepit : sed cum sollicitior esset, sua voluntate profectus est ad vos."},{"number":18,"verse":"Misimus etiam cum illo fratrem, cujus laus est in Evangelio per omnes ecclesias :"},{"number":19,"verse":"non solum autem, sed et ordinatus est ab ecclesiis comes peregrinationis nostræ in hanc gratiam, quæ ministratur a nobis ad Domini gloriam, et destinatam voluntatem nostram :"},{"number":20,"verse":"devitantes hoc, ne quis nos vituperet in hac plenitudine, quæ ministratur a nobis."},{"number":21,"verse":"Providemus enim bona non solum coram Deo, sed etiam coram hominibus."},{"number":22,"verse":"Misimus autem cum illis et fratrem nostrum, quem probavimus in multis sæpe sollicitum esse : nunc autem multo sollicitiorem, confidentia multa in vos,"},{"number":23,"verse":"sive pro Tito, qui est socius meus, et in vos adjutor, sive fratres nostri, Apostoli ecclesiarum, gloria Christi."},{"number":24,"verse":"Ostensionem ergo, quæ est caritatis vestræ, et nostræ gloriæ pro vobis, in illos ostendite in faciem ecclesiarum."}]}