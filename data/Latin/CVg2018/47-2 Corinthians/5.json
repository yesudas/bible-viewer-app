{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":5,"verses":[{"number":1,"verse":"Scimus enim quoniam si terrestris domus nostra hujus habitationis dissolvatur, quod ædificationem ex Deo habemus, domum non manufactam, æternam in cælis."},{"number":2,"verse":"Nam et in hoc ingemiscimus, habitationem nostram, quæ de cælo est, superindui cupientes :"},{"number":3,"verse":"si tamen vestiti, non nudi inveniamur."},{"number":4,"verse":"Nam et qui sumus in hoc tabernaculo, ingemiscimus gravati : eo quod nolumus expoliari, sed supervestiri, ut absorbeatur quod mortale est, a vita."},{"number":5,"verse":"Qui autem efficit nos in hoc ipsum, Deus, qui dedit nobis pignus Spiritus."},{"number":6,"verse":"Audentes igitur semper, scientes quoniam dum sumus in corpore, peregrinamur a Domino"},{"number":7,"verse":"(per fidem enim ambulamus, et non per speciem) :"},{"number":8,"verse":"audemus autem, et bonam voluntatem habemus magis peregrinari a corpore, et præsentes esse ad Dominum."},{"number":9,"verse":"Et ideo contendimus, sive absentes, sive præsentes, placere illi."},{"number":10,"verse":"Omnes enim nos manifestari oportet ante tribunal Christi, ut referat unusquisque propria corporis, prout gessit, sive bonum, sive malum."},{"number":11,"verse":"Scientes ergo timorem Domini, hominibus suademus, Deo autem manifesti sumus. Spero autem et in conscientiis vestris manifestos nos esse."},{"number":12,"verse":"Non iterum commendamus nos vobis, sed occasionem damus vobis gloriandi pro nobis : ut habeatis ad eos qui in facie gloriantur, et non in corde."},{"number":13,"verse":"Sive enim mente excedimus Deo : sive sobrii sumus, vobis."},{"number":14,"verse":"Caritas enim Christi urget nos : æstimantes hoc, quoniam si unus pro omnibus mortuus est, ergo omnes mortui sunt :"},{"number":15,"verse":"et pro omnibus mortuus est Christus : ut, et qui vivunt, jam non sibi vivant, sed ei qui pro ipsis mortuus est et resurrexit."},{"number":16,"verse":"Itaque nos ex hoc neminem novimus secundum carnem. Et si cognovimus secundum carnem Christum, sed nunc jam non novimus."},{"number":17,"verse":"Si qua ergo in Christo nova creatura, vetera transierunt : ecce facta sunt omnia nova."},{"number":18,"verse":"Omnia autem ex Deo, qui nos reconciliavit sibi per Christum : et dedit nobis ministerium reconciliationis,"},{"number":19,"verse":"quoniam quidem Deus erat in Christo mundum reconcilians sibi, non reputans illis delicta ipsorum, et posuit in nobis verbum reconciliationis."},{"number":20,"verse":"Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo."},{"number":21,"verse":"Eum, qui non noverat peccatum, pro nobis peccatum fecit, ut nos efficeremur justitia Dei in ipso."}]}