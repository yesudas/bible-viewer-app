{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":1,"verses":[{"number":1,"verse":"Paulus, Apostolus Jesu Christi per voluntatem Dei, et Timotheus frater, ecclesiæ Dei, quæ est Corinthi cum omnibus sanctis, qui sunt in universa Achaia."},{"number":2,"verse":"Gratia vobis, et pax a Deo Patre nostro, et Domino Jesu Christo."},{"number":3,"verse":"Benedictus Deus et Pater Domini nostri Jesu Christi, Pater misericordiarum, et Deus totius consolationis,"},{"number":4,"verse":"qui consolatur nos in omni tribulatione nostra : ut possimus et ipsi consolari eos qui in omni pressura sunt, per exhortationem, qua exhortamur et ipsi a Deo."},{"number":5,"verse":"Quoniam sicut abundant passiones Christi in nobis : ita et per Christum abundat consolatio nostra."},{"number":6,"verse":"Sive autem tribulamur pro vestra exhortatione et salute, sive consolamur pro vestra consolatione, sive exhortamur pro vestra exhortatione et salute, quæ operatur tolerantiam earumdem passionum, quas et nos patimur :"},{"number":7,"verse":"ut spes nostra firma sit pro vobis : scientes quod sicut socii passionum estis, sic eritis et consolationis."},{"number":8,"verse":"Non enim volumus ignorare vos, fratres, de tribulatione nostra, quæ facta est in Asia, quoniam supra modum gravati sumus supra virtutem, ita ut tæderet nos etiam vivere."},{"number":9,"verse":"Sed ipsi in nobismetipsis responsum mortis habuimus, ut non simus fidentes in nobis, sed in Deo, qui suscitat mortuos :"},{"number":10,"verse":"qui de tantis periculis nos eripuit, et eruit : in quem speramus quoniam et adhuc eripiet,"},{"number":11,"verse":"adjuvantibus et vobis in oratione pro nobis : ut ex multorum personis, ejus quæ in nobis est donationis, per multos gratiæ agantur pro nobis."},{"number":12,"verse":"Nam gloria nostra hæc est : testimonium conscientiæ nostræ, quod in simplicitate cordis et sinceritate Dei, et non in sapientia carnali, sed in gratia Dei, conversati sumus in hoc mundo : abundantius autem ad vos."},{"number":13,"verse":"Non enim alia scribimus vobis, quam quæ legistis, et cognovistis. Spero autem quod usque in finem cognoscetis,"},{"number":14,"verse":"sicut et cognovistis nos ex parte, quod gloria vestra sumus, sicut et vos nostra, in die Domini nostri Jesu Christi."},{"number":15,"verse":"Et hac confidentia volui prius venire ad vos, ut secundam gratiam haberetis :"},{"number":16,"verse":"et per vos transire in Macedoniam, et iterum a Macedonia venire ad vos, et a vobis deduci in Judæam."},{"number":17,"verse":"Cum ergo hoc voluissem, numquid levitate usus sum ? aut quæ cogito, secundum carnem cogito, ut sit apud me Est et Non ?"},{"number":18,"verse":"Fidelis autem Deus, quia sermo noster, qui fuit apud vos, non est in illo Est et Non."},{"number":19,"verse":"Dei enim Filius Jesus Christus, qui in vobis per nos prædicatus est, per me, et Silvanum, et Timotheum, non fuit Est et Non, sed Est in illo fuit."},{"number":20,"verse":"Quotquot enim promissiones Dei sunt, in illo Est : ideo et per ipsum Amen Deo ad gloriam nostram."},{"number":21,"verse":"Qui autem confirmat nos vobiscum in Christo, et qui unxit nos Deus :"},{"number":22,"verse":"qui et signavit nos, et dedit pignus Spiritus in cordibus nostris."},{"number":23,"verse":"Ego autem testem Deum invoco in animam meam, quod parcens vobis, non veni ultra Corinthum : non quia dominamur fidei vestæ, sed adjutores sumus gaudii vestri : nam fide statis."}]}