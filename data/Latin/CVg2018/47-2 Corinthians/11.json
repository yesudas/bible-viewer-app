{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":11,"verses":[{"number":1,"verse":"Utinam sustineretis modicum quid insipientiæ meæ, sed et supportare me :"},{"number":2,"verse":"æmulor enim vos Dei æmulatione. Despondi enim vos uni viro, virginem castam exhibere Christo."},{"number":3,"verse":"Timeo autem ne sicut serpens Hevam seduxit astutia sua, ita corrumpantur sensus vestri, et excidant a simplicitate, quæ est in Christo."},{"number":4,"verse":"Nam si is qui venit, alium Christum prædicat, quem non prædicavimus, aut alium spiritum accipitis, quem non accepistis : aut aliud Evangelium, quod non recepistis : recte pateremini."},{"number":5,"verse":"Existimo enim nihil me minus fecisse a magnis Apostolis."},{"number":6,"verse":"Nam etsi imperitus sermone, sed non scientia, in omnibus autem manifestati sumus vobis."},{"number":7,"verse":"Aut numquid peccatum feci, meipsum humilians, ut vos exaltemini ? quoniam gratis Evangelium Dei evangelizavi vobis ?"},{"number":8,"verse":"Alias ecclesias expoliavi, accipiens stipendium ad ministerium vestrum."},{"number":9,"verse":"Et cum essem apud vos, et egerem, nulli onerosus fui : nam quod mihi deerat, suppleverunt fratres, qui venerunt a Macedonia : et in omnibus sine onere me vobis servavi, et servabo."},{"number":10,"verse":"Est veritas Christi in me, quoniam hæc gloriatio non infringetur in me in regionibus Achaiæ."},{"number":11,"verse":"Quare ? quia non diligo vos ? Deus scit."},{"number":12,"verse":"Quod autem facio, et faciam : ut amputem occasionem eorum qui volunt occasionem, ut in quo gloriantur, inveniantur sicut et nos."},{"number":13,"verse":"Nam ejusmodi pseudoapostoli sunt operarii subdoli, transfigurantes se in apostolos Christi."},{"number":14,"verse":"Et non mirum : ipse enim Satanas transfigurat se in angelum lucis."},{"number":15,"verse":"Non est ergo magnum, si ministri ejus transfigurentur velut ministri justitiæ : quorum finis erit secundum opera ipsorum."},{"number":16,"verse":"Iterum dico (ne quis me putet insipientem esse, alioquin velut insipientem accipite me, ut et ego modicum quid glorier),"},{"number":17,"verse":"quod loquor, non loquor secundum Deum, sed quasi in insipientia, in hac substantia gloriæ."},{"number":18,"verse":"Quoniam multi gloriantur secundum carnem : et ego gloriabor."},{"number":19,"verse":"Libenter enim suffertis insipientes, cum sitis ipsi sapientes."},{"number":20,"verse":"Sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos cædit."},{"number":21,"verse":"Secundum ignobilitatem dico, quasi nos infirmi fuerimus in hac parte. In quo quis audet (in insipientia dico) audeo et ego :"},{"number":22,"verse":"Hebræi sunt, et ego : Israëlitæ sunt, et ego : semen Abrahæ sunt, et ego."},{"number":23,"verse":"Ministri Christi sunt (ut minus sapiens dico), plus ego : in laboribus plurimis, in carceribus abundantius, in plagis supra modum, in mortibus frequenter."},{"number":24,"verse":"A Judæis quinquies, quadragenas, una minus, accepi."},{"number":25,"verse":"Ter virgis cæsus sum, semel lapidatus sum : ter naufragium feci, nocte et die in profundo maris fui,"},{"number":26,"verse":"in itineribus sæpe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus :"},{"number":27,"verse":"in labore et ærumna, in vigiliis multis, in fame et siti, in jejuniis multis, in frigore et nuditate,"},{"number":28,"verse":"præter illa quæ extrinsecus sunt, instantia mea quotidiana, sollicitudo omnium ecclesiarum."},{"number":29,"verse":"Quis infirmatur, et ego non infirmor ? quis scandalizatur, et ego non uror ?"},{"number":30,"verse":"Si gloriari oportet, quæ infirmitatis meæ sunt, gloriabor."},{"number":31,"verse":"Deus et Pater Domini nostri Jesu Christi, qui est benedictus in sæcula, scit quod non mentior."},{"number":32,"verse":"Damasci præpositus gentis Aretæ regis custodiebat civitatem Damascenorum ut me comprehenderet :"},{"number":33,"verse":"et per fenestram in sporta dimissus sum per murum, et sic effugi manus ejus."}]}