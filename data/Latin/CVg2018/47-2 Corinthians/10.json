{"bibleAbbr":"CVg2018","bookName":"2 Corinthians","bookEnglishName":"2 Corinthians","chapterNumber":10,"verses":[{"number":1,"verse":"Ipse autem ego Paulus obsecro vos per mansuetudinem et modestiam Christi, qui in facie quidem humilis sum inter vos, absens autem confido in vos."},{"number":2,"verse":"Rogo autem vos ne præsens audeam per eam confidentiam, qua existimor audere in quosdam, qui arbitrantur nos tamquam secundum carnem ambulemus."},{"number":3,"verse":"In carne enim ambulantes, non secundum carnem militamus."},{"number":4,"verse":"Nam arma militiæ nostræ non carnalia sunt, sed potentia Deo ad destructionem munitionum, consilia destruentes,"},{"number":5,"verse":"et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi,"},{"number":6,"verse":"et in promptu habentes ulcisci omnem inobedientiam, cum impleta fuerit vestra obedientia."},{"number":7,"verse":"Quæ secundum faciem sunt, videte. Si quis confidit sibi Christi se esse, hoc cogitet iterum apud se : quia sicut ipse Christi est, ita et nos."},{"number":8,"verse":"Nam etsi amplius aliquid gloriatus fuero de potestate nostra, quam dedit nobis Dominus in ædificationem, et non in destructionem vestram, non erubescam."},{"number":9,"verse":"Ut autem non existimer tamquam terrere vos per epistolas :"},{"number":10,"verse":"quoniam quidem epistolæ, inquiunt, graves sunt et fortes : præsentia autem corporis infirma, et sermo contemptibilis :"},{"number":11,"verse":"hoc cogitet qui ejusmodi est, quia quales sumus verbo per epistolas absentes, tales et præsentes in facto."},{"number":12,"verse":"Non enim audemus inserere, aut comparare nos quibusdam, qui seipsos commendant : sed ipsi in nobis nosmetipsos metientes, et comparantes nosmetipsos nobis."},{"number":13,"verse":"Nos autem non in immensum gloriabimur, sed secundum mensuram regulæ, qua mensus est nobis Deus, mensuram pertingendi usque ad vos."},{"number":14,"verse":"Non enim quasi non pertingentes ad vos, superextendimus nos : usque ad vos enim pervenimus in Evangelio Christi."},{"number":15,"verse":"Non in immensum gloriantes in alienis laboribus : spem autem habentes crescentis fidei vestræ, in vobis magnificari secundum regulam nostram in abundantiam,"},{"number":16,"verse":"etiam in illa, quæ ultra vos sunt, evangelizare, non in aliena regula in iis quæ præparata sunt gloriari."},{"number":17,"verse":"Qui autem gloriatur, in Domino glorietur."},{"number":18,"verse":"Non enim qui seipsum commendat, ille probatus est : sed quem Deus commendat."}]}