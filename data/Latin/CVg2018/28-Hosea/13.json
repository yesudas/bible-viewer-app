{"bibleAbbr":"CVg2018","bookName":"Hosea","bookEnglishName":"Hosea","chapterNumber":13,"verses":[{"number":1,"verse":"Loquente Ephraim, horror invasit Israël ; et deliquit in Baal, et mortuus est."},{"number":2,"verse":"Et nunc addiderunt ad peccandum ; feceruntque sibi conflatile de argento suo quasi similitudinem idolorum : factura artificum totum est : his ipsi dicunt : Immolate homines, vitulos adorantes."},{"number":3,"verse":"Idcirco erunt quasi nubes matutina, et sicut ros matutinus præteriens ; sicut pulvis turbine raptus ex area, et sicut fumus de fumario."},{"number":4,"verse":"Ego autem Dominus Deus tuus, ex terra Ægypti ; et Deum absque me nescies, et salvator non est præter me."},{"number":5,"verse":"Ego cognovi te in deserto, in terra solitudinis."},{"number":6,"verse":"Juxta pascua sua adimpleti sunt et saturati sunt ; et levaverunt cor suum, et obliti sunt mei."},{"number":7,"verse":"Et ego ero eis quasi leæna, sicut pardus in via Assyriorum."},{"number":8,"verse":"Occurram eis quasi ursa raptis catulis, et dirumpam interiora jecoris eorum, et consumam eos ibi quasi leo : bestia agri scindet eos."},{"number":9,"verse":"Perditio tua, Israël : tantummodo in me auxilium tuum."},{"number":10,"verse":"Ubi est rex tuus ? maxime nunc salvet te in omnibus urbibus tuis ; et judices tui, de quibus dixisti : Da mihi regem et principes."},{"number":11,"verse":"Dabo tibi regem in furore meo, et auferam in indignatione mea."},{"number":12,"verse":"Colligata est iniquitas Ephraim ; absconditum peccatum ejus."},{"number":13,"verse":"Dolores parturientis venient ei : ipse filius non sapiens : nunc enim non stabit in contritione filiorum."},{"number":14,"verse":"De manu mortis liberabo eos ; de morte redimam eos. Ero mors tua, o mors ! morsus tuus ero, inferne ! consolatio abscondita est ab oculis meis."},{"number":15,"verse":"Quia ipse inter fratres dividet : adducet urentem ventum Dominus de deserto ascendentem, et siccabit venas ejus, et desolabit fontem ejus : et ipse diripiet thesaurum omnis vasis desiderabilis."}]}