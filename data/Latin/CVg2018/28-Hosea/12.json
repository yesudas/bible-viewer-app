{"bibleAbbr":"CVg2018","bookName":"Hosea","bookEnglishName":"Hosea","chapterNumber":12,"verses":[{"number":1,"verse":"Ephraim pascit ventum, et sequitur æstum ; tota die mendacium et vastitatem multiplicat : et fœdus cum Assyriis iniit, et oleum in Ægyptum ferebat."},{"number":2,"verse":"Judicium ergo Domini cum Juda, et visitatio super Jacob : juxta vias ejus, et juxta adinventiones ejus reddet ei."},{"number":3,"verse":"In utero supplantavit fratrem suum, et in fortitudine sua directus est cum angelo."},{"number":4,"verse":"Et invaluit ad angelum, et confortatus est ; flevit, et rogavit eum. In Bethel invenit eum, et ibi locutus est nobiscum."},{"number":5,"verse":"Et Dominus Deus exercituum, Dominus memoriale ejus."},{"number":6,"verse":"Et tu ad Deum tuum converteris ; misericordiam et judicium custodi, et spera in Deo tuo semper."},{"number":7,"verse":"Chanaan, in manu ejus statera dolosa, calumniam dilexit."},{"number":8,"verse":"Et dixit Ephraim : Verumtamen dives effectus sum ; inveni idolum mihi : omnes labores mei non invenient mihi iniquitatem quam peccavi."},{"number":9,"verse":"Et ego Dominus Deus tuus ex terra Ægypti : adhuc sedere te faciam in tabernaculis, sicut in diebus festivitatis."},{"number":10,"verse":"Et locutus sum super prophetas, et ego visionem multiplicavi, et in manu prophetarum assimilatus sum."},{"number":11,"verse":"Si Galaad idolum, ergo frustra erant in Galgal bobus immolantes ; nam et altaria eorum quasi acervi super sulcos agri."},{"number":12,"verse":"Fugit Jacob in regionem Syriæ, et servivit Israël in uxorem, et in uxorem servavit."},{"number":13,"verse":"In propheta autem eduxit Dominus Israël de Ægypto, et in propheta servatus est."},{"number":14,"verse":"Ad iracundiam me provocavit Ephraim in amaritudinibus suis : et sanguis ejus super eum veniet, et opprobrium ejus restituet ei Dominus suus."}]}