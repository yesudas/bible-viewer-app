{"bibleAbbr":"CVg2018","bookName":"Hosea","bookEnglishName":"Hosea","chapterNumber":5,"verses":[{"number":1,"verse":"Audite hoc, sacerdotes, et attendite, domus Israël, et domus regis, auscultate : quia vobis judicium est, quoniam laqueus facti estis speculationi, et rete expansum super Thabor."},{"number":2,"verse":"Et victimas declinastis in profundum ; et ego eruditor omnium eorum."},{"number":3,"verse":"Ego scio Ephraim, et Israël non est absconditus a me : quia nunc fornicatus est Ephraim ; contaminatus est Israël."},{"number":4,"verse":"Non dabunt cogitationes suas ut revertantur ad Deum suum, quia spiritus fornicationum in medio eorum, et Dominum non cognoverunt."},{"number":5,"verse":"Et respondebit arrogantia Israël in facie ejus, et Israël et Ephraim ruent in iniquitate sua : ruet etiam Judas cum eis."},{"number":6,"verse":"In gregibus suis et in armentis suis vadent ad quærendum Dominum, et non invenient : ablatus est ab eis."},{"number":7,"verse":"In Dominum prævaricati sunt, quia filios alienos genuerunt : nunc devorabit eos mensis, cum partibus suis."},{"number":8,"verse":"Clangite buccina in Gabaa, tuba in Rama ; ululate in Bethaven, post tergum tuum, Benjamin."},{"number":9,"verse":"Ephraim in desolatione erit in die correptionis ; in tribubus Israël ostendi fidem."},{"number":10,"verse":"Facti sunt principes Juda quasi assumentes terminum ; super eos effundam quasi aquam iram meam."},{"number":11,"verse":"Calumniam patiens est Ephraim, fractus judicio, quoniam cœpit abire post sordes."},{"number":12,"verse":"Et ego quasi tinea Ephraim, et quasi putredo domui Juda."},{"number":13,"verse":"Et vidit Ephraim languorem suum, et Juda vinculum suum ; et abiit Ephraim ad Assur, et misit ad regem ultorem : et ipse non poterit sanare vos, nec solvere poterit a vobis vinculum."},{"number":14,"verse":"Quoniam ego quasi leæna Ephraim, et quasi catulus leonis domui Juda. Ego, ego capiam, et vadam ; tollam, et non est qui eruat."},{"number":15,"verse":"Vadens revertar ad locum meum, donec deficiatis, et quæratis faciem meam."}]}