{"bibleAbbr":"CVg2018","bookName":"Hosea","bookEnglishName":"Hosea","chapterNumber":14,"verses":[{"number":1,"verse":"Pereat Samaria, quoniam ad amaritudinem concitavit Deum suum ! in gladio pereant, parvuli eorum elidantur, et fœtæ ejus discindantur !"},{"number":2,"verse":"Convertere, Israël, ad Dominum Deum tuum, quoniam corruisti in iniquitate tua."},{"number":3,"verse":"Tollite vobiscum verba, et convertimini ad Dominum ; et dicite ei : Omnem aufer iniquitatem, accipe bonum, et reddemus vitulos labiorum nostrorum."},{"number":4,"verse":"Assur non salvabit nos : super equum non ascendemus, nec dicemus ultra, Dii nostri opera manuum nostrarum : quia ejus, qui in te est, misereberis pupilli."},{"number":5,"verse":"Sanabo contritiones eorum ; diligam eos spontanee : quia aversus est furor meus ab eis."},{"number":6,"verse":"Ero quasi ros ; Israël germinabit sicut lilium, et erumpet radix ejus ut Libani."},{"number":7,"verse":"Ibunt rami ejus, et erit quasi oliva gloria ejus, et odor ejus ut Libani."},{"number":8,"verse":"Convertentur sedentes in umbra ejus ; vivent tritico, et germinabunt quasi vinea ; memoriale ejus sicut vinum Libani."},{"number":9,"verse":"Ephraim, quid mihi ultra idola ? Ego exaudiam, et dirigam eum ego ut abietem virentem ; ex me fructus tuus inventus est. (10)Quis sapiens, et intelliget ista ? intelligens, et sciet hæc ? quia rectæ viæ Domini, et justi ambulabunt in eis ; prævaricatores vero corruent in eis."}]}