{"bibleAbbr":"CVg2018","bookName":"Hosea","bookEnglishName":"Hosea","chapterNumber":6,"verses":[{"number":1,"verse":"In tribulatione sua mane consurgent ad me : Venite, et revertamur ad Dominum,"},{"number":2,"verse":"quia ipse cepit, et sanabit nos ; percutiet, et curabit nos."},{"number":3,"verse":"Vivificabit nos post duos dies ; in die tertia suscitabit nos, et vivemus in conspectu ejus. Sciemus, sequemurque ut cognoscamus Dominum : quasi diluculum præparatus est egressus ejus, et veniet quasi imber nobis temporaneus et serotinus terræ."},{"number":4,"verse":"Quid faciam tibi, Ephraim ? quid faciam tibi, Juda ? misericordia vestra quasi nubes matutina, et quasi ros mane pertransiens."},{"number":5,"verse":"Propter hoc dolavi in prophetis ; occidi eos in verbis oris mei : et judicia tua quasi lux egredientur."},{"number":6,"verse":"Quia misericordiam volui, et non sacrificium ; et scientiam Dei plus quam holocausta."},{"number":7,"verse":"Ipsi autem sicut Adam transgressi sunt pactum : ibi prævaricati sunt in me."},{"number":8,"verse":"Galaad civitas operantium idolum, supplantata sanguine."},{"number":9,"verse":"Et quasi fauces virorum latronum, particeps sacerdotum, in via interficientium pergentes de Sichem : quia scelus operati sunt."},{"number":10,"verse":"In domo Israël vidi horrendum : ibi fornicationes Ephraim, contaminatus est Israël."},{"number":11,"verse":"Sed et Juda, pone messem tibi, cum convertero captivitatem populi mei."}]}