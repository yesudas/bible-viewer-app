{"bibleAbbr":"CVg2018","bookName":"Hosea","bookEnglishName":"Hosea","chapterNumber":9,"verses":[{"number":1,"verse":"Noli lætari, Israël ; noli exsultare sicut populi : quia fornicatus es a Deo tuo ; dilexisti mercedem super omnes areas tritici."},{"number":2,"verse":"Area et torcular non pascet eos, et vinum mentietur eis :"},{"number":3,"verse":"non habitabunt in terra Domini. Reversus est Ephraim in Ægyptum, et in Assyriis pollutum comedit."},{"number":4,"verse":"Non libabunt Domino vinum, et non placebunt ei. Sacrificia eorum quasi panis lugentium ; omnes qui comedent eum, contaminabuntur : quia panis eorum animæ ipsorum : non intrabit in domum Domini."},{"number":5,"verse":"Quid facietis in die solemni, in die festivitatis Domini ?"},{"number":6,"verse":"Ecce enim profecti sunt a vastitate : Ægyptus congregabit eos ; Memphis sepeliet eos : desiderabile argentum eorum urtica hæreditabit, lappa in tabernaculis eorum."},{"number":7,"verse":"Venerunt dies visitationis, venerunt dies retributionis. Scitote, Israël, stultum prophetam, insanum virum spiritualem, propter multitudinem iniquitatis tuæ, et multitudinem amentiæ."},{"number":8,"verse":"Speculator Ephraim cum Deo meo, propheta laqueus ruinæ factus est super omnes vias ejus ; insania in domo Dei ejus."},{"number":9,"verse":"Profunde peccaverunt, sicut in diebus Gabaa. Recordabitur iniquitatis eorum, et visitabit peccata eorum."},{"number":10,"verse":"Quasi uvas in deserto inveni Israël, quasi prima poma ficulneæ in cacumine ejus vidi patres eorum : ipsi autem intraverunt ad Beelphegor, et abalienati sunt in confusionem, et facti sunt abominabiles sicut ea quæ dilexerunt."},{"number":11,"verse":"Ephraim quasi avis avolavit ; gloria eorum a partu, et ab utero, et a conceptu."},{"number":12,"verse":"Quod etsi enutrierint filios suos, absque liberis eos faciam in hominibus ; sed et væ eis cum recessero ab eis !"},{"number":13,"verse":"Ephraim, ut vidi, Tyrus erat fundata in pulchritudine ; et Ephraim educet ad interfectorem filios suos."},{"number":14,"verse":"Da eis, Domine. Quid dabis eis ? da eis vulvam sine liberis, et ubera arentia."},{"number":15,"verse":"Omnes nequitiæ eorum in Galgal, quia ibi exosos habui eos. Propter malitiam adinventionum eorum, de domo mea ejiciam eos ; non addam ut diligam eos : omnes principes eorum recedentes."},{"number":16,"verse":"Percussus est Ephraim ; radix eorum exsiccata est : fructum nequaquam facient, quod etsi genuerint, interficiam amantissima uteri eorum."},{"number":17,"verse":"Abjiciet eos Deus meus, quia non audierunt eum, et erunt vagi in nationibus."}]}