{"bibleAbbr":"CVg2018","bookName":"Hosea","bookEnglishName":"Hosea","chapterNumber":8,"verses":[{"number":1,"verse":"In gutture tuo sit tuba quasi aquila super domum Domini, pro eo quod transgressi sunt fœdus meum, et legem meam prævaricati sunt."},{"number":2,"verse":"Me invocabunt : Deus meus, cognovimus te Israël."},{"number":3,"verse":"Projecit Israël bonum : inimicus persequetur eum."},{"number":4,"verse":"Ipsi regnaverunt, et non ex me ; principes exstiterunt, et non cognovi : argentum suum et aurum suum fecerunt sibi idola, ut interirent."},{"number":5,"verse":"Projectus est vitulus tuus, Samaria ; iratus est furor meus in eos. Usquequo non poterunt emundari ?"},{"number":6,"verse":"Quia ex Israël et ipse est : artifex fecit illum, et non est deus ; quoniam in aranearum telas erit vitulus Samariæ."},{"number":7,"verse":"Quia ventum seminabunt, et turbinem metent : culmus stans non est in eo ; germen non faciet farinam : quod etsi fecerit, alieni comedent eam."},{"number":8,"verse":"Devoratus est Israël ; nunc factus est in nationibus quasi vas immundum."},{"number":9,"verse":"Quia ipsi ascenderunt ad Assur, onager solitarius sibi ; Ephraim munera dederunt amatoribus."},{"number":10,"verse":"Sed et cum mercede conduxerint nationes, nunc congregabo eos, et quiescent paulisper ab onere regis et principum."},{"number":11,"verse":"Quia multiplicavit Ephraim altaria ad peccandum ; factæ sunt ei aræ in delictum."},{"number":12,"verse":"Scribam ei multiplices leges meas, quæ velut alienæ computatæ sunt."},{"number":13,"verse":"Hostias offerent, immolabunt carnes et comedent, et Dominus non suscipiet eas : nunc recordabitur iniquitatis eorum, et visitabit peccata eorum : ipsi in Ægyptum convertentur."},{"number":14,"verse":"Et oblitus est Israël factoris sui, et ædificavit delubra ; et Judas multiplicavit urbes munitas ; et mittam ignem in civitates ejus, et devorabit ædes illius."}]}