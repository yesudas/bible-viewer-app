{"bibleAbbr":"CVg2018","bookName":"1 Samuel","bookEnglishName":"1 Samuel","chapterNumber":24,"verses":[{"number":1,"verse":"Ascendit ergo David inde : et habitavit in locis tutissimis Engaddi."},{"number":2,"verse":"Cumque reversus esset Saul, postquam persecutus est Philisthæos, nuntiaverunt ei, dicentes : Ecce David in deserto est Engaddi."},{"number":3,"verse":"Assumens ergo Saul tria millia electorum virorum ex omni Israël, perrexit ad investigandum David et viros ejus, etiam super abruptissimas petras, quæ solis ibicibus perviæ sunt."},{"number":4,"verse":"Et venit ad caulas ovium, quæ se offerebant vianti : eratque ibi spelunca, quam ingressus est Saul ut purgaret ventrem : porro David et viri ejus in interiore parte speluncæ latebant."},{"number":5,"verse":"Et dixerunt servi David ad eum : Ecce dies de qua locutus est Dominus ad te : Ego tradam tibi inimicum tuum, ut facias ei sicut placuerit in oculis tuis. Surrexit ergo David, et præcidit oram chlamydis Saul silenter."},{"number":6,"verse":"Post hæc percussit cor suum David, eo quod abscidisset oram chlamydis Saul."},{"number":7,"verse":"Dixitque ad viros suos : Propitius sit mihi Dominus, ne faciam hanc rem domino meo, christo Domini, ut mittam manum meam in eum : quia christus Domini est."},{"number":8,"verse":"Et confregit David viros suos sermonibus, et non permisit eos ut consurgerent in Saul : porro Saul exsurgens de spelunca, pergebat cœpto itinere."},{"number":9,"verse":"Surrexit autem et David post eum : et egressus de spelunca, clamavit post tergum Saul, dicens : Domine mi rex. Et respexit Saul post se : et inclinans se David pronus in terram adoravit,"},{"number":10,"verse":"dixitque ad Saul : Quare audis verba hominum loquentium : David quærit malum adversum te ?"},{"number":11,"verse":"Ecce hodie viderunt oculi tui quod tradiderit te Dominus in manu mea in spelunca : et cogitavi ut occiderem te, sed pepercit tibi oculus meus : dixi enim : Non extendam manum meam in dominum meum, quia christus Domini est."},{"number":12,"verse":"Quin potius pater mi, vide, et cognosce oram chlamydis tuæ in manu mea : quoniam cum præscinderem summitatem chlamydis tuæ, nolui extendere manum meam in te : animadverte, et vide, quoniam non est in manu mea malum, neque iniquitas, neque peccavi in te : tu autem insidiaris animæ meæ ut auferas eam."},{"number":13,"verse":"Judicet Dominus inter me et te, et ulciscatur me Dominus ex te : manus autem mea non sit in te."},{"number":14,"verse":"Sicut et in proverbio antiquo dicitur : Ab impiis egredietur impietas : manus ergo mea non sit in te."},{"number":15,"verse":"Quem persequeris, rex Israël ? quem persequeris ? canem mortuum persequeris, et pulicem unum."},{"number":16,"verse":"Sit Dominus judex, et judicet inter me et te : et videat, et judicet causam meam, et eruat me de manu tua."},{"number":17,"verse":"Cum autem complesset David loquens sermones hujuscemodi ad Saul, dixit Saul : Numquid vox hæc tua est, fili mi David ? Et levavit Saul vocem suam, et flevit :"},{"number":18,"verse":"dixitque ad David : Justior tu es quam ego : tu enim tribuisti mihi bona, ego autem reddidi tibi mala."},{"number":19,"verse":"Et tu indicasti hodie quæ feceris mihi bona : quomodo tradiderit me Dominus in manum tuam, et non occideris me."},{"number":20,"verse":"Quis enim cum invenerit inimicum suum, dimittet eum in via bona ? sed Dominus reddat tibi vicissitudinem hanc pro eo quod hodie operatus es in me."},{"number":21,"verse":"Et nunc quia scio quod certissime regnaturus sis, et habiturus in manu tua regnum Israël :"},{"number":22,"verse":"jura mihi in Domino, ne deleas semen meum post me, neque auferas nomen meum de domo patris mei. (23)Et juravit David Sauli. Abiit ergo Saul in domum suam : et David et viri ejus ascenderunt ad tutiora loca."}]}