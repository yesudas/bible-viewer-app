{"bibleAbbr":"CVg2018","bookName":"1 Samuel","bookEnglishName":"1 Samuel","chapterNumber":3,"verses":[{"number":1,"verse":"Puer autem Samuel ministrabat Domino coram Heli, et sermo Domini erat pretiosus in diebus illis : non erat visio manifesta."},{"number":2,"verse":"Factum est ergo in die quadam, Heli jacebat in loco suo, et oculi ejus caligaverant, nec poterat videre :"},{"number":3,"verse":"lucerna Dei antequam extingueretur, Samuel dormiebat in templo Domini, ubi erat arca Dei."},{"number":4,"verse":"Et vocavit Dominus Samuel. Qui respondens, ait : Ecce ego."},{"number":5,"verse":"Et cucurrit ad Heli, et dixit : Ecce ego : vocasti enim me. Qui dixit : Non vocavi : revertere, et dormi. Et abiit, et dormivit."},{"number":6,"verse":"Et adjecit Dominus rursum vocare Samuelem. Consurgensque Samuel, abiit ad Heli, et dixit : Ecce ego, quia vocasti me. Qui respondit : Non vocavi te, fili mi : revertere et dormi."},{"number":7,"verse":"Porro Samuel necdum sciebat Dominum, neque revelatus fuerat ei sermo Domini."},{"number":8,"verse":"Et adjecit Dominus, et vocavit adhuc Samuelem tertio. Qui consurgens abiit ad Heli,"},{"number":9,"verse":"et ait : Ecce ego, quia vocasti me. Intellexit ergo Heli quia Dominus vocaret puerum : et ait ad Samuelem : Vade, et dormi : et si deinceps vocaverit te, dices : Loquere, Domine, quia audit servus tuus. Abiit ergo Samuel, et dormivit in loco suo."},{"number":10,"verse":"Et venit Dominus, et stetit : et vocavit, sicut vocaverat secundo : Samuel, Samuel. Et ait Samuel : Loquere, Domine, quia audit servus tuus."},{"number":11,"verse":"Et dixit Dominus ad Samuelem : Ecce ego facio verbum in Israël, quod quicumque audierit, tinnient ambæ aures ejus."},{"number":12,"verse":"In die illa suscitabo adversum Heli omnia quæ locutus sum super domum ejus : incipiam, et complebo."},{"number":13,"verse":"Prædixi enim ei quod judicaturus essem domum ejus in æternum propter iniquitatem, eo quod noverat indigne agere filios suos, et non corripuerit eos."},{"number":14,"verse":"Idcirco juravi domui Heli quod non expietur iniquitas domus ejus victimis et muneribus usque in æternum."},{"number":15,"verse":"Dormivit autem Samuel usque mane, aperuitque ostia domus Domini. Et Samuel timebat indicare visionem Heli."},{"number":16,"verse":"Vocavit ergo Heli Samuelem, et dixit : Samuel fili mi ? Qui respondens ait : Præsto sum."},{"number":17,"verse":"Et interrogavit eum : Quis est sermo, quem locutus est Dominus ad te ? oro te ne celaveris me : hæc faciat tibi Deus, et hæc addat, si absconderis a me sermonem ex omnibus verbis quæ dicta sunt tibi."},{"number":18,"verse":"Indicavit itaque ei Samuel universos sermones, et non abscondit ab eo. Et ille respondit : Dominus est : quod bonum est in oculis suis faciat."},{"number":19,"verse":"Crevit autem Samuel, et Dominus erat cum eo, et non cecidit ex omnibus verbis ejus in terram."},{"number":20,"verse":"Et cognovit universus Israël, a Dan usque Bersabee, quod fidelis Samuel propheta esset Domini."},{"number":21,"verse":"Et addidit Dominus ut appareret in Silo, quoniam revelatus fuerat Dominus Samueli in Silo juxta verbum Domini. Et evenit sermo Samuelis universo Israëli."}]}