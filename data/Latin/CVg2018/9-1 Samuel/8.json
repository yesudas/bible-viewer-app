{"bibleAbbr":"CVg2018","bookName":"1 Samuel","bookEnglishName":"1 Samuel","chapterNumber":8,"verses":[{"number":1,"verse":"Factum est autem cum senuisset Samuel, posuit filios suos judices Israël."},{"number":2,"verse":"Fuitque nomen filii ejus primogeniti Joël : et nomen secundi Abia, judicum in Bersabee."},{"number":3,"verse":"Et non ambulaverunt filii illius in viis ejus : sed declinaverunt post avaritiam, acceperuntque munera, et perverterunt judicium."},{"number":4,"verse":"Congregati ergo universi majores natu Israël, venerunt ad Samuelem in Ramatha."},{"number":5,"verse":"Dixeruntque ei : Ecce tu senuisti, et filii tui non ambulant in viis tuis : constitue nobis regem, ut judicet nos, sicut et universæ habent nationes."},{"number":6,"verse":"Displicuit sermo in oculis Samuelis, eo quod dixissent : Da nobis regem, ut judicet nos. Et oravit Samuel ad Dominum."},{"number":7,"verse":"Dixit autem Dominus ad Samuelem : Audi vocem populi in omnibus quæ loquuntur tibi : non enim te abjecerunt, sed me, ne regnem super eos."},{"number":8,"verse":"Juxta omnia opera sua quæ fecerunt, a die qua eduxi eos de Ægypto usque ad diem hanc : sicut dereliquerunt me, et servierunt diis alienis, sic faciunt etiam tibi."},{"number":9,"verse":"Nunc ergo vocem eorum audi : verumtamen contestare eos, et prædic eis jus regis, qui regnaturus est super eos."},{"number":10,"verse":"Dixit itaque Samuel omnia verba Domini ad populum, qui petierat a se regem."},{"number":11,"verse":"Et ait : Hoc erit jus regis, qui imperaturus est vobis : filios vestros tollet, et ponet in curribus suis : facietque sibi equites et præcursores quadrigarum suarum,"},{"number":12,"verse":"et constituet sibi tribunos, et centuriones, et aratores agrorum suorum, et messores segetum, et fabros armorum et curruum suorum."},{"number":13,"verse":"Filias quoque vestras faciet sibi unguentarias, et focarias, et panificas."},{"number":14,"verse":"Agros quoque vestros, et vineas, et oliveta optima tollet, et dabit servis suis."},{"number":15,"verse":"Sed et segetes vestras et vinearum reditus addecimabit, ut det eunuchis et famulis suis."},{"number":16,"verse":"Servos etiam vestros, et ancillas, et juvenes optimos, et asinos, auferet, et ponet in opere suo."},{"number":17,"verse":"Greges quoque vestros addecimabit, vosque eritis ei servi."},{"number":18,"verse":"Et clamabitis in die illa a facie regis vestri, quem elegistis vobis : et non exaudiet vos Dominus in die illa, quia petistis vobis regem."},{"number":19,"verse":"Noluit autem populus audire vocem Samuelis, sed dixerunt : Nequaquam : rex enim erit super nos,"},{"number":20,"verse":"et erimus nos quoque sicut omnes gentes : et judicabit nos rex noster, et egredietur ante nos, et pugnabit bella nostra pro nobis."},{"number":21,"verse":"Et audivit Samuel omnia verba populi, et locutus est ea in auribus Domini."},{"number":22,"verse":"Dixit autem Dominus ad Samuelem : Audi vocem eorum, et constitue super eos regem. Et ait Samuel ad viros Israël : Vadat unusquisque in civitatem suam."}]}