{"bibleAbbr":"CVg2018","bookName":"1 Samuel","bookEnglishName":"1 Samuel","chapterNumber":31,"verses":[{"number":1,"verse":"Philisthiim autem pugnabant adversum Israël : et fugerunt viri Israël ante faciem Philisthiim, et ceciderunt interfecti in monte Gelboë."},{"number":2,"verse":"Irrueruntque Philisthiim in Saul et in filios ejus, et percusserunt Jonathan, et Abinadab, et Melchisua filios Saul :"},{"number":3,"verse":"totumque pondus prælii versum est in Saul, et consecuti sunt eum viri sagittarii, et vulneratus est vehementer a sagittariis."},{"number":4,"verse":"Dixitque Saul ad armigerum suum : Evagina gladium tuum, et percute me : ne forte veniant incircumcisi isti, et interficiant me, illudentes mihi. Et noluit armiger ejus : fuerat enim nimio terrore perterritus. Arripuit itaque Saul gladium, et irruit super eum."},{"number":5,"verse":"Quod cum vidisset armiger ejus, videlicet quod mortuus esset Saul, irruit etiam ipse super gladium suum, et mortuus est cum eo."},{"number":6,"verse":"Mortuus est ergo Saul, et tres filii ejus, et armiger illius, et universi viri ejus in die illa pariter."},{"number":7,"verse":"Videntes autem viri Israël qui erant trans vallem et trans Jordanem, quod fugissent viri Israëlitæ, et quod mortuus esset Saul et filii ejus, reliquerunt civitates suas, et fugerunt : veneruntque Philisthiim, et habitaverunt ibi."},{"number":8,"verse":"Facta autem die altera, venerunt Philisthiim ut spoliarent interfectos, et invenerunt Saul et tres filios ejus jacentes in monte Gelboë."},{"number":9,"verse":"Et præciderunt caput Saul, et spoliaverunt eum armis : et miserunt in terram Philisthinorum per circuitum, ut annuntiaretur in templo idolorum, et in populis."},{"number":10,"verse":"Et posuerunt arma ejus in templo Astaroth, corpus vero ejus suspenderunt in muro Bethsan."},{"number":11,"verse":"Quod cum audissent habitatores Jabes Galaad, quæcumque fecerant Philisthiim Saul,"},{"number":12,"verse":"surrexerunt omnes viri fortissimi, et ambulaverunt tota nocte, et tulerunt cadaver Saul, et cadavera filiorum ejus, de muro Bethsan : veneruntque Jabes Galaad, et combusserunt ea ibi :"},{"number":13,"verse":"et tulerunt ossa eorum, et sepelierunt in nemore Jabes, et jejunaverunt septem diebus."}]}