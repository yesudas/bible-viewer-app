{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":18,"verses":[{"number":1,"verse":"Verbum quod factum est ad Jeremiam a Domino, dicens :"},{"number":2,"verse":"Surge, et descende in domum figuli, et ibi audies verba mea."},{"number":3,"verse":"Et descendi in domum figuli, et ecce ipse faciebat opus super rotam."},{"number":4,"verse":"Et dissipatum est vas quod ipse faciebat e luto manibus suis : conversusque fecit illud vas alterum, sicut placuerat in oculis ejus ut faceret."},{"number":5,"verse":"Et factum est verbum Domini ad me, dicens :"},{"number":6,"verse":"Numquid sicut figulus iste, non potero vobis facere, domus Israël ? ait Dominus : ecce sicut lutum in manu figuli, sic vos in manu mea, domus Israël."},{"number":7,"verse":"Repente loquar adversum gentem et adversus regnum, ut eradicem, et destruam, et disperdam illud :"},{"number":8,"verse":"si pœnitentiam egerit gens illa a malo suo quod locutus sum adversus eam, agam et ego pœnitentiam super malo quod cogitavi ut facerem ei."},{"number":9,"verse":"Et subito loquar de gente et de regno, ut ædificem et plantem illud."},{"number":10,"verse":"Si fecerit malum in oculis meis, ut non audiat vocem meam, pœnitentiam agam super bono quod locutus sum ut facerem ei."},{"number":11,"verse":"Nunc ergo dic viro Juda, et habitatoribus Jerusalem, dicens : Hæc dicit Dominus : Ecce ego fingo contra vos malum, et cogito contra vos cogitationem : revertatur unusquisque a via sua mala, et dirigite vias vestras et studia vestra."},{"number":12,"verse":"Qui dixerunt : Desperavimus : post cogitationes enim nostras ibimus, et unusquisque pravitatem cordis sui mali faciemus."},{"number":13,"verse":"Ideo hæc dicit Dominus : Interrogate gentes : Quis audivit talia horribilia, quæ fecit nimis virgo Israël ?"},{"number":14,"verse":"Numquid deficiet de petra agri nix Libani ? aut evelli possunt aquæ erumpentes frigidæ, et defluentes ?"},{"number":15,"verse":"Quia oblitus est mei populus meus, frustra libantes, et impingentes in viis suis, in semitis sæculi, ut ambularent per eas in itinere non trito,"},{"number":16,"verse":"ut fieret terra eorum in desolationem, et in sibilum sempiternum : omnis qui præterierit per eam obstupescet, et movebit caput suum."},{"number":17,"verse":"Sicut ventus urens dispergam eos coram inimico : dorsum, et non faciem, ostendam eis in die perditionis eorum."},{"number":18,"verse":"Et dixerunt : Venite, et cogitemus contra Jeremiam cogitationes : non enim peribit lex a sacerdote, neque consilium a sapiente, nec sermo a propheta : venite, et percutiamus eum lingua, et non attendamus ad universos sermones ejus."},{"number":19,"verse":"Attende, Domine, ad me, et audi vocem adversariorum meorum."},{"number":20,"verse":"Numquid redditur pro bono malum, quia foderunt foveam animæ meæ ? Recordare quod steterim in conspectu tuo ut loquerer pro eis bonum, et averterem indignationem tuam ab eis."},{"number":21,"verse":"Propterea da filios eorum in famem, et deduc eos in manus gladii : fiant uxores eorum absque liberis, et viduæ : et viri earum interficiantur morte : juvenes eorum confodiantur gladio in prælio :"},{"number":22,"verse":"audiatur clamor de domibus eorum : adduces enim super eos latronem repente, quia foderunt foveam ut caperent me, et laqueos absconderunt pedibus meis."},{"number":23,"verse":"Tu autem, Domine, scis omne consilium eorum adversum me in mortem : ne propitieris iniquitati eorum, et peccatum eorum a facie tua non deleatur : fiant corruentes in conspectu tuo ; in tempore furoris tui abutere eis."}]}