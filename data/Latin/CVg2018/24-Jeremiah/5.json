{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":5,"verses":[{"number":1,"verse":"Circuite vias Jerusalem, et aspicite, et considerate, et quærite in plateis ejus, an inveniatis virum facientem judicium, et quærentem fidem : et propitius ero ei."},{"number":2,"verse":"Quod si etiam : Vivit Dominus, dixerint, et hoc falso jurabunt."},{"number":3,"verse":"Domine, oculi tui respiciunt fidem : percussisti eos, et non doluerunt ; attrivisti eos, et renuerunt accipere disciplinam : induraverunt facies suas supra petram, et noluerunt reverti."},{"number":4,"verse":"Ego autem dixi : Forsitan pauperes sunt et stulti, ignorantes viam Domini, judicium Dei sui."},{"number":5,"verse":"Ibo igitur ad optimates, et loquar eis : ipsi enim cognoverunt viam Domini, judicium Dei sui : et ecce magis hi simul confregerunt jugum ; ruperunt vincula."},{"number":6,"verse":"Idcirco percussit eos leo de silva ; lupus ad vesperam vastavit eos : pardus vigilans super civitates eorum : omnis qui egressus fuerit ex eis capietur : quia multiplicatæ sunt prævaricationes eorum ; confortatæ sunt aversiones eorum."},{"number":7,"verse":"Super quo propitius tibi esse potero ? filii tui dereliquerunt me, et jurant in his qui non sunt dii. Saturavi eos, et mœchati sunt, et in domo meretricis luxuriabantur."},{"number":8,"verse":"Equi amatores et emissarii facti sunt : unusquisque ad uxorem proximi sui hinniebat."},{"number":9,"verse":"Numquid super his non visitabo, dicit Dominus, et in gente tali non ulciscetur anima mea ?"},{"number":10,"verse":"Ascendite muros ejus, et dissipate : consummationem autem nolite facere : auferte propagines ejus, quia non sunt Domini."},{"number":11,"verse":"Prævaricatione enim prævaricata est in me domus Israël, et domus Juda, ait Dominus."},{"number":12,"verse":"Negaverunt Dominum, et dixerunt : Non est ipse : neque veniet super nos malum : gladium et famem non videbimus."},{"number":13,"verse":"Prophetæ fuerunt in ventum locuti, et responsum non fuit in eis : hæc ergo evenient illis."},{"number":14,"verse":"Hæc dicit Dominus Deus exercituum : Quia locuti estis verbum istud, ecce ego do verba mea in ore tuo in ignem, et populum istum in ligna, et vorabit eos."},{"number":15,"verse":"Ecce ego adducam super vos gentem de longinquo, domus Israël, ait Dominus : gentem robustam, gentem antiquam, gentem cujus ignorabis linguam, nec intelliges quid loquatur."},{"number":16,"verse":"Pharetra ejus quasi sepulchrum patens ; universi fortes."},{"number":17,"verse":"Et comedet segetes tuas et panem tuum ; devorabit filios tuos et filias tuas ; comedet gregem tuum et armenta tua ; comedet vineam tuam et ficum tuam : et conteret urbes munitas tuas, in quibus tu habes fiduciam, gladio."},{"number":18,"verse":"Verumtamen in diebus illis, ait Dominus, non faciam vos in consummationem."},{"number":19,"verse":"Quod si dixeritis : Quare fecit nobis Dominus Deus noster hæc omnia ? dices ad eos : Sicut dereliquistis me, et servistis deo alieno in terra vestra, sic servietis alienis in terra non vestra."},{"number":20,"verse":"Annuntiate hoc domui Jacob, et auditum facite in Juda, dicentes :"},{"number":21,"verse":"Audi, popule stulte, qui non habes cor : qui habentes oculos, non videtis ; et aures, et non auditis."},{"number":22,"verse":"Me ergo non timebitis, ait Dominus, et a facie mea non dolebitis ? qui posui arenam terminum mari, præceptum sempiternum quod non præteribit : et commovebuntur, et non poterunt ; et intumescent fluctus ejus, et non transibunt illud."},{"number":23,"verse":"Populo autem huic factum est cor incredulum et exasperans : recesserunt, et abierunt."},{"number":24,"verse":"Et non dixerunt in corde suo : Metuamus Dominum Deum nostrum, qui dat nobis pluviam temporaneam et serotinam in tempore suo, plenitudinem annuæ messis custodientem nobis."},{"number":25,"verse":"Iniquitates vestræ declinaverunt hæc, et peccata vestra prohibuerunt bonum a vobis :"},{"number":26,"verse":"quia inventi sunt in populo meo impii insidiantes quasi aucupes, laqueos ponentes et pedicas ad capiendos viros."},{"number":27,"verse":"Sicut decipula plena avibus, sic domus eorum plenæ dolo : ideo magnificati sunt et ditati."},{"number":28,"verse":"Incrassati sunt et impinguati, et præterierunt sermones meos pessime. Causam viduæ non judicaverunt, causam pupilli non direxerunt, et judicium pauperum non judicaverunt."},{"number":29,"verse":"Numquid super his non visitabo, dicit Dominus, aut super gentem hujuscemodi non ulciscetur anima mea ?"},{"number":30,"verse":"Stupor et mirabilia facta sunt in terra :"},{"number":31,"verse":"prophetæ prophetabant mendacium, et sacerdotes applaudebant manibus suis, et populus meus dilexit talia. Quid igitur fiet in novissimo ejus ?"}]}