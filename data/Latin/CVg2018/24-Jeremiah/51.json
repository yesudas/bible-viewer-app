{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":51,"verses":[{"number":1,"verse":"Hæc dicit Dominus : Ecce ego suscitabo super Babylonem et super habitatores ejus, qui cor suum levaverunt contra me, quasi ventum pestilentem :"},{"number":2,"verse":"et mittam in Babylonem ventilatores, et ventilabunt eam et demolientur terram ejus, quoniam venerunt super eam undique in die afflictionis ejus."},{"number":3,"verse":"Non tendat qui tendit arcum suum, et non ascendat loricatus : nolite parcere juvenibus ejus ; interficite omnem militiam ejus."},{"number":4,"verse":"Et cadent interfecti in terra Chaldæorum, et vulnerati in regionibus ejus."},{"number":5,"verse":"Quoniam non fuit viduatus Israël et Juda a Deo suo, Domino exercituum, terra autem eorum repleta est delicto a Sancto Israël."},{"number":6,"verse":"Fugite de medio Babylonis, et salvet unusquisque animam suam : nolite tacere super iniquitatem ejus, quoniam tempus ultionis est a Domino : vicissitudinem ipse retribuet ei."},{"number":7,"verse":"Calix aureus Babylon in manu Domini, inebrians omnem terram : de vino ejus biberunt gentes, et ideo commotæ sunt."},{"number":8,"verse":"Subito cecidit Babylon, et contrita est. Ululate super eam : tollite resinam ad dolorem ejus, si forte sanetur."},{"number":9,"verse":"Curavimus Babylonem, et non est sanata : derelinquamus eam, et eamus unusquisque in terram suam : quoniam pervenit usque ad cælos judicium ejus, et elevatum est usque ad nubes."},{"number":10,"verse":"Protulit Dominus justitias nostras : venite, et narremus in Sion opus Domini Dei nostri."},{"number":11,"verse":"Acuite sagittas, implete pharetras : suscitavit Dominus spiritum regum Medorum : et contra Babylonem mens ejus est ut perdat eam, quoniam ultio Domini est, ultio templi sui."},{"number":12,"verse":"Super muros Babylonis levate signum, augete custodiam, levate custodes, præparate insidias : quia cogitavit Dominus, et fecit quæcumque locutus est contra habitatores Babylonis."},{"number":13,"verse":"Quæ habitas super aquas multas, locuples in thesauris : venit finis tuus, pedalis præcisionis tuæ."},{"number":14,"verse":"Juravit Dominus exercituum per animam suam : Quoniam replebo te hominibus quasi brucho, et super te celeuma cantabitur."},{"number":15,"verse":"Qui fecit terram in fortitudine sua, præparavit orbem in sapientia sua, et prudentia sua extendit cælos."},{"number":16,"verse":"Dante eo vocem, multiplicantur aquæ in cælo : qui levat nubes ab extremo terræ, fulgura in pluviam fecit, et produxit ventum de thesauris suis."},{"number":17,"verse":"Stultus factus est omnis homo a scientia ; confusus est omnis conflator in sculptili : quia mendax est conflatio eorum, nec est spiritus in eis."},{"number":18,"verse":"Vana sunt opera, et risu digna : in tempore visitationis suæ peribunt."},{"number":19,"verse":"Non sicut hæc, pars Jacob, quia qui fecit omnia ipse est : et Israël sceptrum hæreditatis ejus : Dominus exercituum nomen ejus."},{"number":20,"verse":"Collidis tu mihi vasa belli : et ego collidam in te gentes, et disperdam in te regna :"},{"number":21,"verse":"et collidam in te equum et equitem ejus : et collidam in te currum et ascensorem ejus :"},{"number":22,"verse":"et collidam in te virum et mulierem : et collidam in te senem et puerum : et collidam in te juvenem et virginem :"},{"number":23,"verse":"et collidam in te pastorem et gregem ejus : et collidam in te agricolam et jugales ejus : et collidam in te duces et magistratus :"},{"number":24,"verse":"et reddam Babyloni, et cunctis habitatoribus Chaldææ, omne malum suum quod fecerunt in Sion, in oculis vestris, ait Dominus."},{"number":25,"verse":"Ecce ego ad te, mons pestifer, ait Dominus, qui corrumpis universam terram : et extendam manum meam super te, et evolvam te de petris, et dabo te in montem combustionis :"},{"number":26,"verse":"et non tollent de te lapidem in angulum, et lapidem in fundamenta : sed perditus in æternum eris, ait Dominus."},{"number":27,"verse":"Levate signum in terra, clangite buccina in gentibus, sanctificate super eam gentes, annuntiate contra illam regibus Ararat, Menni, et Ascenez : numerate contra eam Taphsar, adducite equum quasi bruchum aculeatum."},{"number":28,"verse":"Sanctificate contra eam gentes, reges Mediæ, duces ejus, et universos magistratus ejus, cunctamque terram potestatis ejus."},{"number":29,"verse":"Et commovebitur terra et conturbabitur, quia evigilabit contra Babylonem cogitatio Domini, ut ponat terram Babylonis desertam et inhabitabilem."},{"number":30,"verse":"Cessaverunt fortes Babylonis a prælio ; habitaverunt in præsidiis : devoratum est robur eorum, et facti sunt quasi mulieres : incensa sunt tabernacula ejus, contriti sunt vectes ejus."},{"number":31,"verse":"Currens obviam currenti veniet, et nuntius obvius nuntianti, ut annuntiet regi Babylonis quia capta est civitas ejus a summo usque ad summum."},{"number":32,"verse":"Et vada præoccupata sunt, et paludes incensæ sunt igni, et viri bellatores conturbati sunt."},{"number":33,"verse":"Quia hæc dicit Dominus exercituum, Deus Israël : Filia Babylonis quasi area, tempus trituræ ejus : adhuc modicum, et veniet tempus messionis ejus."},{"number":34,"verse":"Comedit me, devoravit me Nabuchodonosor rex Babylonis : reddidit me quasi vas inane, absorbuit me quasi draco, replevit ventrem suum teneritudine mea, et ejecit me."},{"number":35,"verse":"Iniquitas adversum me et caro mea super Babylonem, dicit habitatio Sion : et sanguis meus super habitatores Chaldææ, dicit Jerusalem."},{"number":36,"verse":"Propterea hæc dicit Dominus : Ecce ego judicabo causam tuam, et ulciscar ultionem tuam : et desertum faciam mare ejus, et siccabo venam ejus."},{"number":37,"verse":"Et erit Babylon in tumulos, habitatio draconum, stupor et sibilus, eo quod non sit habitator."},{"number":38,"verse":"Simul ut leones rugient ; excutient comas veluti catuli leonum."},{"number":39,"verse":"In calore eorum ponam potus eorum, et inebriabo eos ut sopiantur, et dormiant somnum sempiternum, et non consurgant, dicit Dominus."},{"number":40,"verse":"Deducam eos quasi agnos ad victimam, et quasi arietes cum hædis."},{"number":41,"verse":"Quomodo capta est Sesach, et comprehensa est inclyta universæ terræ ! quomodo facta est in stuporem Babylon inter gentes !"},{"number":42,"verse":"Ascendit super Babylonem mare : multitudine fluctuum ejus operta est."},{"number":43,"verse":"Factæ sunt civitates ejus in stuporem, terra inhabitabilis et deserta, terra in qua nullus habitet, nec transeat per eam filius hominis."},{"number":44,"verse":"Et visitabo super Bel in Babylone, et ejiciam quod absorbuerat de ore ejus : et non confluent ad eum ultra gentes, siquidem et murus Babylonis corruet."},{"number":45,"verse":"Egredimini de medio ejus, populus meus, ut salvet unusquisque animam suam ab ira furoris Domini,"},{"number":46,"verse":"et ne forte mollescat cor vestrum, et timeatis auditum qui audietur in terra : et veniet in anno auditio, et post hunc annum auditio, et iniquitas in terra, et dominator super dominatorem."},{"number":47,"verse":"Propterea ecce dies veniunt, et visitabo super sculptilia Babylonis, et omnis terra ejus confundetur, et universi interfecti ejus cadent in medio ejus."},{"number":48,"verse":"Et laudabunt super Babylonem cæli et terra, et omnia quæ in eis sunt : quia ab aquilone venient ei prædones, ait Dominus."},{"number":49,"verse":"Et quomodo fecit Babylon, ut caderent occisi in Israël, sic de Babylone cadent occisi in universa terra."},{"number":50,"verse":"Qui fugistis gladium, venite, nolite stare : recordamini procul Domini, et Jerusalem ascendat super cor vestrum."},{"number":51,"verse":"Confusi sumus, quoniam audivimus opprobrium : operuit ignominia facies nostras, quia venerunt alieni super sanctificationem domus Domini."},{"number":52,"verse":"Propterea ecce dies veniunt, ait Dominus, et visitabo super sculptilia ejus, et in omni terra ejus mugiet vulneratus."},{"number":53,"verse":"Si ascenderit Babylon in cælum, et firmaverit in excelso robur suum, a me venient vastatores ejus, ait Dominus."},{"number":54,"verse":"Vox clamoris de Babylone, et contritio magna de terra Chaldæorum :"},{"number":55,"verse":"quoniam vastavit Dominus Babylonem, et perdidit ex ea vocem magnam : et sonabunt fluctus eorum quasi aquæ multæ ; dedit sonitum vox eorum :"},{"number":56,"verse":"quia venit super eam, id est super Babylonem, prædo, et apprehensi sunt fortes ejus, et emarcuit arcus eorum, quia fortis ultor Dominus reddens retribuet."},{"number":57,"verse":"Et inebriabo principes ejus, et sapientes ejus, et duces ejus, et magistratus ejus, et fortes ejus : et dormient somnum sempiternum, et non expergiscentur, ait Rex (Dominus exercituum nomen ejus)."},{"number":58,"verse":"Hæc dicit Dominus exercituum : Murus Babylonis ille latissimus suffossione suffodietur, et portæ ejus excelsæ igni comburentur, et labores populorum ad nihilum, et gentium in ignem erunt, et disperibunt."},{"number":59,"verse":"Verbum quod præcepit Jeremias propheta Saraiæ filio Neriæ filii Maasiæ, cum pergeret cum Sedecia rege in Babylonem, in anno quarto regni ejus : Saraias autem erat princeps prophetiæ."},{"number":60,"verse":"Et scripsit Jeremias omne malum quod venturum erat super Babylonem, in libro uno : omnia verba hæc quæ scripta sunt contra Babylonem."},{"number":61,"verse":"Et dixit Jeremias ad Saraiam : Cum veneris in Babylonem, et videris, et legeris omnia verba hæc,"},{"number":62,"verse":"dices : Domine, tu locutus es contra locum istum, ut disperderes eum, ne sit qui in eo habitet, ab homine usque ad pecus, et ut sit perpetua solitudo."},{"number":63,"verse":"Cumque compleveris legere librum istum, ligabis ad eum lapidem, et projicies illum in medium Euphraten,"},{"number":64,"verse":"et dices : Sic submergetur Babylon, et non consurget a facie afflictionis quam ego adduco super eam, et dissolvetur. Hucusque verba Jeremiæ."}]}