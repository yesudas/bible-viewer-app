{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":7,"verses":[{"number":1,"verse":"Verbum quod factum est ad Jeremiam a Domino, dicens :"},{"number":2,"verse":"Sta in porta domus Domini, et prædica ibi verbum istud, et dic : Audite verbum Domini, omnis Juda, qui ingredimini per portas has ut adoretis Dominum."},{"number":3,"verse":"Hæc dicit Dominus exercituum, Deus Israël : Bonas facite vias vestras, et studia vestra, et habitabo vobiscum in loco isto."},{"number":4,"verse":"Nolite confidere in verbis mendacii, dicentes : Templum Domini, templum Domini, templum Domini est !"},{"number":5,"verse":"Quoniam si bene direxeritis vias vestras, et studia vestra ; si feceritis judicium inter virum et proximum ejus ;"},{"number":6,"verse":"advenæ, et pupillo, et viduæ non feceritis calumniam, nec sanguinem innocentem effuderitis in loco hoc, et post deos alienos non ambulaveritis in malum vobismetipsis :"},{"number":7,"verse":"habitabo vobiscum in loco isto, in terra quam dedi patribus vestris a sæculo et usque in sæculum."},{"number":8,"verse":"Ecce vos confiditis vobis in sermonibus mendacii, qui non proderunt vobis :"},{"number":9,"verse":"furari, occidere, adulterari, jurare mendaciter, libare Baalim, et ire post deos alienos quos ignoratis :"},{"number":10,"verse":"et venistis, et stetistis coram me in domo hac, in qua invocatum est nomen meum, et dixistis : Liberati sumus, eo quod fecerimus omnes abominationes istas."},{"number":11,"verse":"Numquid ergo spelunca latronum facta est domus ista, in qua invocatum est nomen meum in oculis vestris ? Ego, ego sum : ego vidi, dicit Dominus."},{"number":12,"verse":"Ite ad locum meum in Silo, ubi habitavit nomen meum a principio, et videte quæ fecerim ei propter malitiam populi mei Israël."},{"number":13,"verse":"Et nunc, quia fecistis omnia opera hæc, dicit Dominus, et locutus sum ad vos mane consurgens, et loquens, et non audistis : et vocavi vos, et non respondistis :"},{"number":14,"verse":"faciam domui huic, in qua invocatum est nomen meum, et in qua vos habetis fiduciam, et loco quem dedi vobis et patribus vestris, sicut feci Silo :"},{"number":15,"verse":"et projiciam vos a facie mea sicut projeci omnes fratres vestros, universum semen Ephraim."},{"number":16,"verse":"Tu ergo, noli orare pro populo hoc, nec assumas pro eis laudem et orationem : et non obsistas mihi, quia non exaudiam te."},{"number":17,"verse":"Nonne vides quid isti faciunt in civitatibus Juda, et in plateis Jerusalem ?"},{"number":18,"verse":"Filii colligunt ligna, et patres succendunt ignem, et mulieres conspergunt adipem, ut faciant placentas reginæ cæli, et libent diis alienis, et me ad iracundiam provocent."},{"number":19,"verse":"Numquid me ad iracundiam provocant ? dicit Dominus ; nonne semetipsos in confusionem vultus sui ?"},{"number":20,"verse":"Ideo hæc dicit Dominus Deus : Ecce furor meus et indignatio mea conflatur super locum istum, super viros, et super jumenta, et super lignum regionis, et super fruges terræ : et succendetur, et non extinguetur."},{"number":21,"verse":"Hæc dicit Dominus exercituum, Deus Israël : Holocautomata vestra addite victimis vestris, et comedite carnes :"},{"number":22,"verse":"quia non sum locutus cum patribus vestris, et non præcepi eis, in die qua eduxi eos de terra Ægypti, de verbo holocautomatum et victimarum :"},{"number":23,"verse":"sed hoc verbum præcepi eis, dicens : Audite vocem meam, et ero vobis Deus, et vos eritis mihi populus : et ambulate in omni via quam mandavi vobis, ut bene sit vobis."},{"number":24,"verse":"Et non audierunt, nec inclinaverunt aurem suam : sed abierunt in voluntatibus et in pravitate cordis sui mali : factique sunt retrorsum, et non in ante,"},{"number":25,"verse":"a die qua egressi sunt patres eorum de terra Ægypti usque ad diem hanc. Et misi ad vos omnes servos meos prophetas per diem, consurgens diluculo, et mittens :"},{"number":26,"verse":"et non audierunt me, nec inclinaverunt aurem suam : sed induraverunt cervicem suam, et pejus operati sunt quam patres eorum."},{"number":27,"verse":"Et loqueris ad eos omnia verba hæc, et non audient te : et vocabis eos, et non respondebunt tibi."},{"number":28,"verse":"Et dices ad eos : Hæc est gens quæ non audivit vocem Domini Dei sui, nec recepit disciplinam ; periit fides, et ablata est de ore eorum."},{"number":29,"verse":"Tonde capillum tuum, et projice, et sume in directum planctum : quia projecit Dominus et reliquit generationem furoris sui ;"},{"number":30,"verse":"quia fecerunt filii Juda malum in oculis meis, dicit Dominus. Posuerunt offendicula sua in domo in qua invocatum est nomen meum, ut polluerent eam :"},{"number":31,"verse":"et ædificaverunt excelsa Topheth, quæ est in valle filii Ennom, ut incenderent filios suos et filias suas igni, quæ non præcepi, nec cogitavi in corde meo."},{"number":32,"verse":"Ideo ecce dies venient, dicit Dominus, et non dicetur amplius Topheth, et vallis filii Ennom, sed vallis interfectionis : et sepelient in Topheth, eo quod non sit locus."},{"number":33,"verse":"Et erit morticinum populi hujus in cibos volucribus cæli et bestiis terræ, et non erit qui abigat."},{"number":34,"verse":"Et quiescere faciam de urbibus Juda, et de plateis Jerusalem, vocem gaudii et vocem lætitiæ, vocem sponsi et vocem sponsæ : in desolationem enim erit terra."}]}