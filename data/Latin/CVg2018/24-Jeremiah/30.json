{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":30,"verses":[{"number":1,"verse":"Hoc verbum quod factum est ad Jeremiam a Domino, dicens :"},{"number":2,"verse":"Hæc dicit Dominus Deus Israël, dicens : Scribe tibi omnia verba quæ locutus sum ad te, in libro."},{"number":3,"verse":"Ecce enim dies veniunt, dicit Dominus, et convertam conversionem populi mei Israël et Juda, ait Dominus : et convertam eos ad terram quam dedi patribus eorum, et possidebunt eam."},{"number":4,"verse":"Et hæc verba quæ locutus est Dominus ad Israël et ad Judam :"},{"number":5,"verse":"Quoniam hæc dicit Dominus : Vocem terroris audivimus : formido, et non est pax."},{"number":6,"verse":"Interrogate, et videte si generat masculus : quare ergo vidi omnis viri manum super lumbum suum, quasi parturientis, et conversæ sunt universæ facies in auruginem ?"},{"number":7,"verse":"Væ ! quia magna dies illa, nec est similis ejus : tempusque tribulationis est Jacob, et ex ipso salvabitur."},{"number":8,"verse":"Et erit in die illa, ait Dominus exercituum : conteram jugum ejus de collo tuo, et vincula ejus dirumpam, et non dominabuntur ei amplius alieni :"},{"number":9,"verse":"sed servient Domino Deo suo, et David regi suo, quem suscitabo eis."},{"number":10,"verse":"Tu ergo ne timeas, serve meus Jacob, ait Dominus, neque paveas, Israël : quia ecce ego salvabo te de terra longinqua, et semen tuum de terra captivitatis eorum : et revertetur Jacob, et quiescet, et cunctis affluet bonis, et non erit quem formidet :"},{"number":11,"verse":"quoniam tecum ego sum, ait Dominus, ut salvem te. Faciam enim consummationem in cunctis gentibus in quibus dispersi te : te autem non faciam in consummationem : sed castigabo te in judicio, ut non videaris tibi innoxius."},{"number":12,"verse":"Quia hæc dicit Dominus : Insanabilis fractura tua ; pessima plaga tua :"},{"number":13,"verse":"non est qui judicet judicium tuum ad alligandum : curationum utilitas non est tibi."},{"number":14,"verse":"Omnes amatores tui obliti sunt tui, teque non quærent : plaga enim inimici percussi te castigatione crudeli : propter multitudinem iniquitatis tuæ dura facta sunt peccata tua."},{"number":15,"verse":"Quid clamas super contritione tua ? insanabilis est dolor tuus : propter multitudinem iniquitatis tuæ, et propter dura peccata tua, feci hæc tibi."},{"number":16,"verse":"Propterea omnes qui comedunt te devorabuntur, et universi hostes tui in captivitatem ducentur : et qui te vastant vastabuntur, cunctosque prædatores tuos dabo in prædam."},{"number":17,"verse":"Obducam enim cicatricem tibi, et a vulneribus tuis sanabo te, dicit Dominus. Quia ejectam vocaverunt te, Sion : hæc est, quæ non habebat requirentem."},{"number":18,"verse":"Hæc dicit Dominus : Ecce ego convertam conversionem tabernaculorum Jacob, et tectis ejus miserebor : et ædificabitur civitas in excelso suo, et templum juxta ordinem suum fundabitur :"},{"number":19,"verse":"et egredietur de eis laus, voxque ludentium. Et multiplicabo eos, et non minuentur : et glorificabo eos, et non attenuabuntur."},{"number":20,"verse":"Et erunt filii ejus sicut a principio, et cœtus ejus coram me permanebit, et visitabo adversum omnes qui tribulant eum."},{"number":21,"verse":"Et erit dux ejus ex eo, et princeps de medio ejus producetur : et applicabo eum, et accedet ad me. Quis enim iste est qui applicet cor suum ut appropinquet mihi ? ait Dominus :"},{"number":22,"verse":"et eritis mihi in populum, et ego ero vobis in Deum."},{"number":23,"verse":"Ecce turbo Domini, furor egrediens, procella ruens : in capite impiorum conquiescet."},{"number":24,"verse":"Non avertet iram indignationis Dominus, donec faciat et compleat cogitationem cordis sui : in novissimo dierum intelligetis ea."}]}