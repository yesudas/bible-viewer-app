{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":23,"verses":[{"number":1,"verse":"Væ pastoribus qui disperdunt et dilacerant gregem pascuæ meæ ! dicit Dominus."},{"number":2,"verse":"Ideo hæc dicit Dominus Deus Israël ad pastores qui pascunt populum meum : Vos dispersistis gregem meum, et ejecistis eos, et non visitastis eos : ecce ego visitabo super vos malitiam studiorum vestrorum, ait Dominus."},{"number":3,"verse":"Et ego congregabo reliquias gregis mei de omnibus terris ad quas ejecero eos illuc : et convertam eos ad rura sua, et crescent et multiplicabuntur."},{"number":4,"verse":"Et suscitabo super eos pastores, et pascent eos : non formidabunt ultra, et non pavebunt, et nullus quæretur ex numero, dicit Dominus."},{"number":5,"verse":"Ecce dies veniunt, dicit Dominus, et suscitabo David germen justum : et regnabit rex, et sapiens erit, et faciet judicium et justitiam in terra."},{"number":6,"verse":"In diebus illis salvabitur Juda, et Israël habitabit confidenter : et hoc est nomen quod vocabunt eum : Dominus justus noster."},{"number":7,"verse":"Propter hoc ecce dies veniunt, dicit Dominus, et non dicent ultra : Vivit Dominus, qui eduxit filios Israël de terra Ægypti,"},{"number":8,"verse":"sed : Vivit Dominus, qui eduxit et adduxit semen domus Israël de terra aquilonis, et de cunctis terris ad quas ejeceram eos illuc, et habitabunt in terra sua."},{"number":9,"verse":"Ad prophetas : Contritum est cor meum in medio mei ; contremuerunt omnia ossa mea : factus sum quasi vir ebrius, et quasi homo madidus a vino, a facie Domini, et a facie verborum sanctorum ejus."},{"number":10,"verse":"Quia adulteris repleta est terra, quia a facie maledictionis luxit terra, arefacta sunt arva deserti : factus est cursus eorum malus, et fortitudo eorum dissimilis."},{"number":11,"verse":"Propheta namque et sacerdos polluti sunt, et in domo mea inveni malum eorum, ait Dominus."},{"number":12,"verse":"Idcirco via eorum erit quasi lubricum in tenebris : impellentur enim, et corruent in ea : afferam enim super eos mala, annum visitationis eorum, ait Dominus."},{"number":13,"verse":"Et in prophetis Samariæ vidi fatuitatem : prophetabant in Baal, et decipiebant populum meum Israël."},{"number":14,"verse":"Et in prophetis Jerusalem vidi similitudinem adulterantium, et iter mendacii : et confortaverunt manus pessimorum, ut non converteretur unusquisque a malitia sua : facti sunt mihi omnes ut Sodoma, et habitatores ejus quasi Gomorrha."},{"number":15,"verse":"Propterea hæc dicit Dominus exercituum ad prophetas : Ecce ego cibabo eos absinthio, et potabo eos felle : a prophetis enim Jerusalem egressa est pollutio super omnem terram."},{"number":16,"verse":"Hæc dicit Dominus exercituum : Nolite audire verba prophetarum qui prophetant vobis, et decipiunt vos : visionem cordis sui loquuntur, non de ore Domini."},{"number":17,"verse":"Dicunt his qui blasphemant me : Locutus est Dominus : Pax erit vobis : et omni qui ambulat in pravitate cordis sui dixerunt : Non veniet super vos malum."},{"number":18,"verse":"Quis enim affuit in consilio Domini, et vidit, et audivit sermonem ejus ? quis consideravit verbum illius, et audivit ?"},{"number":19,"verse":"Ecce turbo Dominicæ indignationis egredietur, et tempestas erumpens super caput impiorum veniet."},{"number":20,"verse":"Non revertetur furor Domini, usque dum faciat et usque dum compleat cogitationem cordis sui : in novissimis diebus intelligetis consilium ejus."},{"number":21,"verse":"Non mittebam prophetas, et ipsi currebant : non loquebar ad eos, et ipsi prophetabant."},{"number":22,"verse":"Si stetissent in consilio meo, et nota fecissent verba mea populo meo, avertissem utique eos a via sua mala, et a cogitationibus suis pessimis."},{"number":23,"verse":"Putasne Deus e vicino ego sum, dicit Dominus, et non Deus de longe ?"},{"number":24,"verse":"Si occultabitur vir in absconditis, et ego non videbo eum ? dicit Dominus. Numquid non cælum et terram ego impleo ? dicit Dominus."},{"number":25,"verse":"Audivi quæ dixerunt prophetæ prophetantes in nomine meo mendacium, atque dicentes : Somniavi, somniavi."},{"number":26,"verse":"Usquequo istud est in corde prophetarum vaticinantium mendacium, et prophetantium seductiones cordis sui ?"},{"number":27,"verse":"Qui volunt facere ut obliviscatur populus meus nominis mei, propter somnia eorum quæ narrat unusquisque ad proximum suum, sicut obliti sunt patres eorum nominis mei propter Baal ?"},{"number":28,"verse":"Propheta qui habet somnium, narret somnium : et qui habet sermonem meum, loquatur sermonem meum vere. Quid paleis ad triticum ? dicit Dominus."},{"number":29,"verse":"Numquid non verba mea sunt quasi ignis, dicit Dominus, et quasi malleus conterens petram ?"},{"number":30,"verse":"Propterea ecce ego ad prophetas, ait Dominus, qui furantur verba mea unusquisque a proximo suo."},{"number":31,"verse":"Ecce ego ad prophetas, ait Dominus, qui assumunt linguas suas, et aiunt : Dicit Dominus."},{"number":32,"verse":"Ecce ego ad prophetas somniantes mendacium, ait Dominus, qui narraverunt ea, et seduxerunt populum meum in mendacio suo et in miraculis suis, cum ego non misissem eos, nec mandassem eis : qui nihil profuerunt populo huic, dicit Dominus."},{"number":33,"verse":"Si igitur interrogaverit te populus iste, vel propheta, aut sacerdos, dicens : Quod est onus Domini ? dices ad eos : Vos estis onus : projiciam quippe vos, dicit Dominus."},{"number":34,"verse":"Et propheta, et sacerdos, et populus qui dicit : Onus Domini : visitabo super virum illum et super domum ejus."},{"number":35,"verse":"Hæc dicetis unusquisque ad proximum, et ad fratrem suum : Quid respondit Dominus ? et quid locutus est Dominus ?"},{"number":36,"verse":"Et onus Domini ultra non memorabitur : quia onus erit unicuique sermo suus, et pervertistis verba Dei viventis, Domini exercituum, Dei nostri."},{"number":37,"verse":"Hæc dices ad prophetam : Quid respondit tibi Dominus ? et quid locutus est Dominus ?"},{"number":38,"verse":"Si autem onus Domini dixeritis, propter hoc hæc dicit Dominus : Quia dixistis sermonem istum : Onus Domini, et misi ad vos dicens : Nolite dicere : Onus Domini :"},{"number":39,"verse":"propterea ecce ego tollam vos portans, et derelinquam vos, et civitatem quam dedi vobis et patribus vestris, a facie mea :"},{"number":40,"verse":"et dabo vos in opprobrium sempiternum, et in ignominiam æternam, quæ numquam oblivione delebitur."}]}