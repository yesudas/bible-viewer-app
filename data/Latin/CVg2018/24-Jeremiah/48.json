{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":48,"verses":[{"number":1,"verse":"Ad Moab. Hæc dicit Dominus exercituum, Deus Israël : Væ super Nabo, quoniam vastata est, et confusa ! capta est Cariathaim, confusa est fortis, et tremuit."},{"number":2,"verse":"Non est ultra exsultatio in Moab contra Hesebon : cogitaverunt malum : Venite, et disperdamus eam de gente. Ergo silens conticesces, sequeturque te gladius."},{"number":3,"verse":"Vox clamoris de Oronaim, vastitas et contritio magna."},{"number":4,"verse":"Contrita est Moab : annuntiate clamorem parvulis ejus."},{"number":5,"verse":"Per ascensum enim Luith plorans ascendet in fletu, quoniam in descensu Oronaim hostes ululatum contritionis audierunt."},{"number":6,"verse":"Fugite, salvate animas vestras, et eritis quasi myricæ in deserto :"},{"number":7,"verse":"pro eo enim quod habuisti fiduciam in munitionibus tuis et in thesauris tuis, tu quoque capieris : et ibit Chamos in transmigrationem, sacerdotes ejus et principes ejus simul."},{"number":8,"verse":"Et veniet prædo ad omnem urbem, et urbs nulla salvabitur : et peribunt valles, et dissipabuntur campestria, quoniam dixit Dominus :"},{"number":9,"verse":"Date florem Moab, quia florens egredietur : et civitates ejus desertæ erunt, et inhabitabiles."},{"number":10,"verse":"Maledictus qui facit opus Domini fraudulenter, et maledictus qui prohibet gladium suum a sanguine."},{"number":11,"verse":"Fertilis fuit Moab ab adolescentia sua, et requievit in fæcibus suis : nec transfusus est de vase in vas, et in transmigrationem non abiit : idcirco permansit gustus ejus in eo, et odor ejus non est immutatus."},{"number":12,"verse":"Propterea ecce dies veniunt, dicit Dominus, et mittam ei ordinatores et stratores laguncularum : et sternent eum, et vasa ejus exhaurient, et lagunculas eorum collident."},{"number":13,"verse":"Et confundetur Moab a Chamos sicut confusa est domus Israël a Bethel, in qua habebat fiduciam."},{"number":14,"verse":"Quomodo dicitis : Fortes sumus, et viri robusti ad præliandum ?"},{"number":15,"verse":"Vastata est Moab, et civitates illius succiderunt, et electi juvenes ejus descenderunt in occisionem, ait Rex : Dominus exercituum nomen ejus."},{"number":16,"verse":"Prope est interitus Moab ut veniat, et malum ejus velociter accurret nimis."},{"number":17,"verse":"Consolamini eum, omnes qui estis in circuitu ejus : et universi qui scitis nomen ejus, dicite : Quomodo confracta est virga fortis, baculus gloriosus ?"},{"number":18,"verse":"Descende de gloria, et sede in siti, habitatio filiæ Dibon, quoniam vastator Moab ascendit ad te : dissipavit munitiones tuas."},{"number":19,"verse":"In via sta, et prospice, habitatio Aroër : interroga fugientem, et ei qui evasit dic : Quid accidit ?"},{"number":20,"verse":"Confusus est Moab, quoniam victus est. Ululate, et clamate : annuntiate in Arnon, quoniam vastata est Moab,"},{"number":21,"verse":"et judicium venit ad terram campestrem, super Helon, et super Jasa, et super Mephaath,"},{"number":22,"verse":"et super Dibon, et super Nabo, et super domum Deblathaim,"},{"number":23,"verse":"et super Cariathaim, et super Bethgamul, et super Bethmaon,"},{"number":24,"verse":"et super Carioth, et super Bosra, et super omnes civitates terræ Moab, quæ longe et quæ prope sunt."},{"number":25,"verse":"Abscissum est cornu Moab, et brachium ejus contritum est, ait Dominus."},{"number":26,"verse":"Inebriate eum, quoniam contra Dominum erectus est : et allidet manum Moab in vomitu suo, et erit in derisum etiam ipse."},{"number":27,"verse":"Fuit enim in derisum tibi Israël : quasi inter fures reperisses eum : propter verba ergo tua quæ adversum illum locutus es, captivus duceris."},{"number":28,"verse":"Relinquite civitates, et habitate in petra, habitatores Moab : et estote quasi columba nidificans in summo ore foraminis."},{"number":29,"verse":"Audivimus superbiam Moab : superbus est valde : sublimitatem ejus, et arrogantiam, et superbiam, et altitudinem cordis ejus."},{"number":30,"verse":"Ego scio, ait Dominus, jactantiam ejus, et quod non sit juxta eam virtus ejus, nec juxta quod poterat conata sit facere."},{"number":31,"verse":"Ideo super Moab ejulabo, et ad Moab universam clamabo, ad viros muri fictilis lamentantes :"},{"number":32,"verse":"de planctu Jazer plorabo tibi, vinea Sabama. Propagines tuæ transierunt mare ; usque ad mare Jazer pervenerunt : super messem tuam et vindemiam tuam prædo irruit."},{"number":33,"verse":"Ablata est lætitia et exsultatio de Carmelo et de terra Moab, et vinum de torcularibus sustuli : nequaquam calcator uvæ solitum celeuma cantabit."},{"number":34,"verse":"De clamore Hesebon usque Eleale et Jasa, dederunt vocem suam ; a Segor usque ad Oronaim, vitula conternante : aquæ quoque Nemrim pessimæ erunt."},{"number":35,"verse":"Et auferam de Moab, ait Dominus, offerentem in excelsis, et sacrificantem diis ejus."},{"number":36,"verse":"Propterea cor meum ad Moab quasi tibiæ resonabit, et cor meum ad viros muri fictilis dabit sonitum tibiarum : quia plus fecit quam potuit, idcirco perierunt."},{"number":37,"verse":"Omne enim caput calvitium, et omnis barba rasa erit : in cunctis manibus colligatio, et super omne dorsum cilicium :"},{"number":38,"verse":"super omnia tecta Moab, et in plateis ejus, omnis planctus : quoniam contrivi Moab sicut vas inutile, ait Dominus."},{"number":39,"verse":"Quomodo victa est, et ululaverunt ? quomodo dejecit cervicem Moab, et confusus est ? eritque Moab in derisum, et in exemplum omnibus in circuitu suo."},{"number":40,"verse":"Hæc dicit Dominus : Ecce quasi aquila volabit, et extendet alas suas ad Moab."},{"number":41,"verse":"Capta est Carioth, et munitiones comprehensæ sunt : et erit cor fortium Moab in die illa sicut cor mulieris parturientis,"},{"number":42,"verse":"et cessabit Moab esse populus, quoniam contra Dominum gloriatus est."},{"number":43,"verse":"Pavor, et fovea, et laqueus super te, o habitator Moab, dicit Dominus."},{"number":44,"verse":"Qui fugerit a facie pavoris cadet in foveam, et qui conscenderit de fovea capietur laqueo : adducam enim super Moab annum visitationis eorum, ait Dominus."},{"number":45,"verse":"In umbra Hesebon steterunt de laqueo fugientes, quia ignis egressus est de Hesebon, et flamma de medio Seon : et devorabit partem Moab, et verticem filiorum tumultus."},{"number":46,"verse":"Væ tibi, Moab : periisti, popule Chamos, quia comprehensi sunt filii tui et filiæ tuæ in captivitatem."},{"number":47,"verse":"Et convertam captivitatem Moab in novissimis diebus, ait Dominus. Hucusque judicia Moab."}]}