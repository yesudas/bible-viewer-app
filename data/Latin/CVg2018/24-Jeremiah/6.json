{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":6,"verses":[{"number":1,"verse":"Confortamini, filii Benjamin, in medio Jerusalem : et in Thecua clangite buccina, et super Bethacarem levate vexillum, quia malum visum est ab aquilone, et contritio magna."},{"number":2,"verse":"Speciosæ et delicatæ assimilavi filiam Sion."},{"number":3,"verse":"Ad eam venient pastores et greges eorum ; fixerunt in ea tentoria in circuitu : pascet unusquisque eos qui sub manu sua sunt."},{"number":4,"verse":"Sanctificate super eam bellum : consurgite, et ascendamus in meridie : væ nobis, quia declinavit dies ; quia longiores factæ sunt umbræ vesperi !"},{"number":5,"verse":"Surgite, et ascendamus in nocte, et dissipemus domus ejus."},{"number":6,"verse":"Quia hæc dicit Dominus exercituum : Cædite lignum ejus, et fundite circa Jerusalem aggerem. Hæc est civitas visitationis : omnis calumnia in medio ejus."},{"number":7,"verse":"Sicut frigidam fecit cisterna aquam suam, sic frigidam fecit malitiam suam. Iniquitas et vastitas audietur in ea, coram me semper infirmitas et plaga."},{"number":8,"verse":"Erudire, Jerusalem, ne forte recedat anima mea a te ; ne forte ponam te desertam, terram inhabitabilem."},{"number":9,"verse":"Hæc dicit Dominus exercituum : Usque ad racemum colligent quasi in vinea reliquias Israël. Converte manum tuam quasi vindemiator ad cartallum."},{"number":10,"verse":"Cui loquar, et quem contestabor ut audiat ? ecce incircumcisæ aures eorum, et audire non possunt : ecce verbum Domini factum est eis in opprobrium, et non suscipient illud."},{"number":11,"verse":"Idcirco furore Domini plenus sum ; laboravi sustinens. Effunde super parvulum foris, et super consilium juvenum simul : vir enim cum muliere capietur ; senex cum pleno dierum."},{"number":12,"verse":"Et transibunt domus eorum ad alteros, agri et uxores pariter, quia extendam manum meam super habitantes terram, dicit Dominus :"},{"number":13,"verse":"a minore quippe usque ad majorem omnes avaritiæ student, et a propheta usque ad sacerdotem cuncti faciunt dolum."},{"number":14,"verse":"Et curabant contritionem filiæ populi mei cum ignominia, dicentes : Pax, pax ! et non erat pax."},{"number":15,"verse":"Confusi sunt, quia abominationem fecerunt : quin potius confusione non sunt confusi, et erubescere nescierunt. Quam ob rem cadent inter ruentes : in tempore visitationis suæ corruent, dicit Dominus."},{"number":16,"verse":"Hæc dicit Dominus : State super vias, et videte, et interrogate de semitis antiquis quæ sit via bona, et ambulate in ea : et invenietis refrigerium animabus vestris. Et dixerunt : Non ambulabimus."},{"number":17,"verse":"Et constitui super vos speculatores : Audite vocem tubæ. Et dixerunt : Non audiemus."},{"number":18,"verse":"Ideo audite, gentes, et cognosce, congregatio, quanta ego faciam eis."},{"number":19,"verse":"Audi, terra : ecce ego adducam mala super populum istum, fructum cogitationum ejus : quia verba mea non audierunt, et legem meam projecerunt."},{"number":20,"verse":"Ut quid mihi thus de Saba affertis, et calamum suave olentem de terra longinqua ? Holocautomata vestra non sunt accepta, et victimæ vestræ non placuerunt mihi."},{"number":21,"verse":"Propterea hæc dicit Dominus : Ecce ego dabo in populum istum ruinas : et ruent in eis patres et filii simul ; vicinus et proximus peribunt."},{"number":22,"verse":"Hæc dicit Dominus : Ecce populus venit de terra aquilonis, et gens magna consurget a finibus terræ."},{"number":23,"verse":"Sagittam et scutum arripiet : crudelis est et non miserebitur. Vox ejus quasi mare sonabit : et super equos ascendent, præparati quasi vir ad prælium adversum te, filia Sion."},{"number":24,"verse":"Audivimus famam ejus ; dissolutæ sunt manus nostræ : tribulatio apprehendit nos, dolores ut parturientem."},{"number":25,"verse":"Nolite exire ad agros, et in via ne ambuletis, quoniam gladius inimici, pavor in circuitu."},{"number":26,"verse":"Filia populi mei, accingere cilicio, et conspergere cinere : luctum unigeniti fac tibi, planctum amarum, quia repente veniet vastator super nos."},{"number":27,"verse":"Probatorem dedi te in populo meo robustum : et scies, et probabis viam eorum."},{"number":28,"verse":"Omnes isti principes declinantes, ambulantes fraudulenter, æs et ferrum : universi corrupti sunt."},{"number":29,"verse":"Defecit sufflatorium ; in igne consumptum est plumbum : frustra conflavit conflator, malitiæ enim eorum non sunt consumptæ."},{"number":30,"verse":"Argentum reprobum vocate eos, quia Dominus projecit illos."}]}