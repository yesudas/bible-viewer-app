{"bibleAbbr":"CVg2018","bookName":"Jeremiah","bookEnglishName":"Jeremiah","chapterNumber":10,"verses":[{"number":1,"verse":"Audite verbum quod locutus est Dominus super vos, domus Israël."},{"number":2,"verse":"Hæc dicit Dominus : Juxta vias gentium nolite discere, et a signis cæli nolite metuere, quæ timent gentes,"},{"number":3,"verse":"quia leges populorum vanæ sunt. Quia lignum de saltu præcidit opus manus artificis in ascia :"},{"number":4,"verse":"argento et auro decoravit illud : clavis et malleis compegit, ut non dissolvatur :"},{"number":5,"verse":"in similitudinem palmæ fabricata sunt, et non loquentur : portata tollentur, quia incedere non valent. Nolite ergo timere ea, quia nec male possunt facere, nec bene."},{"number":6,"verse":"Non est similis tui, Domine : magnus es tu, et magnum nomen tuum in fortitudine."},{"number":7,"verse":"Quis non timebit te, o Rex gentium ? tuum est enim decus : inter cunctos sapientes gentium, et in universis regnis eorum, nullus est similis tui."},{"number":8,"verse":"Pariter insipientes et fatui probabuntur : doctrina vanitatis eorum lignum est."},{"number":9,"verse":"Argentum involutum de Tharsis affertur, et aurum de Ophaz : opus artificis et manus ærarii. Hyacinthus et purpura indumentum eorum : opus artificum universa hæc."},{"number":10,"verse":"Dominus autem Deus verus est, ipse Deus vivens, et rex sempiternus. Ab indignatione ejus commovebitur terra, et non sustinebunt gentes comminationem ejus."},{"number":11,"verse":"Sic ergo dicetis eis : Dii qui cælos et terram non fecerunt, pereant de terra et de his quæ sub cælo sunt !"},{"number":12,"verse":"Qui facit terram in fortitudine sua, præparat orbem in sapientia sua, et prudentia sua extendit cælos :"},{"number":13,"verse":"ad vocem suam dat multitudinem aquarum in cælo, et elevat nebulas ab extremitatibus terræ : fulgura in pluviam facit, et educit ventum de thesauris suis."},{"number":14,"verse":"Stultus factus est omnis homo a scientia : confusus est artifex omnis in sculptili, quoniam falsum est quod conflavit, et non est spiritus in eis."},{"number":15,"verse":"Vana sunt, et opus risu dignum : in tempore visitationis suæ peribunt."},{"number":16,"verse":"Non est his similis pars Jacob : qui enim formavit omnia, ipse est, et Israël virga hæreditatis ejus : Dominus exercituum nomen illi."},{"number":17,"verse":"Congrega de terra confusionem tuam, quæ habitas in obsidione :"},{"number":18,"verse":"quia hæc dicit Dominus : Ecce ego longe projiciam habitatores terræ in hac vice, et tribulabo eos ita ut inveniantur."},{"number":19,"verse":"Væ mihi super contritione mea : pessima plaga mea. Ego autem dixi : Plane hæc infirmitas mea est, et portabo illam."},{"number":20,"verse":"Tabernaculum meum vastatum est ; omnes funiculi mei dirupti sunt : filii mei exierunt a me, et non subsistunt. Non est qui extendat ultra tentorium meum, et erigat pelles meas."},{"number":21,"verse":"Quia stulte egerunt pastores, et Dominum non quæsierunt : propterea non intellexerunt, et omnis grex eorum dispersus est."},{"number":22,"verse":"Vox auditionis ecce venit, et commotio magna de terra aquilonis : ut ponat civitates Juda solitudinem, et habitaculum draconum."},{"number":23,"verse":"Scio, Domine, quia non est hominis via ejus, nec viri est ut ambulet, et dirigat gressus suos."},{"number":24,"verse":"Corripe me, Domine, verumtamen in judicio, et non in furore tuo, ne forte ad nihilum redigas me."},{"number":25,"verse":"Effunde indignationem tuam super gentes quæ non cognoverunt te, et super provincias quæ nomen tuum non invocaverunt : quia comederunt Jacob, et devoraverunt eum, et consumpserunt illum, et decus ejus dissipaverunt."}]}