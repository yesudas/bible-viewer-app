{"bibleAbbr":"CVg2018","bookName":"Colossians","bookEnglishName":"Colossians","chapterNumber":2,"verses":[{"number":1,"verse":"Volo enim vos scire qualem sollicitudinem habeam pro vobis, et pro iis qui sunt Laodiciæ, et quicumque non viderunt faciem meam in carne :"},{"number":2,"verse":"ut consolentur corda ipsorum, instructi in caritate, et in omnes divitias plenitudinis intellectus, in agnitionem mysterii Dei Patris et Christi Jesu :"},{"number":3,"verse":"in quo sunt omnes thesauri sapientiæ et scientiæ absconditi."},{"number":4,"verse":"Hoc autem dico, ut nemo vos decipiat in sublimitate sermonum."},{"number":5,"verse":"Nam etsi corpore absens sum, sed spiritu vobiscum sum : gaudens, et videns ordinem vestrum, et firmamentum ejus, quæ in Christo est, fidei vestræ."},{"number":6,"verse":"Sicut ergo accepistis Jesum Christum Dominum, in ipso ambulate,"},{"number":7,"verse":"radicati, et superædificati in ipso, et confirmati fide, sicut et didicistis, abundantes in illo in gratiarum actione."},{"number":8,"verse":"Videte ne quis vos decipiat per philosophiam, et inanem fallaciam secundum traditionem hominum, secundum elementa mundi, et non secundum Christum :"},{"number":9,"verse":"quia in ipso inhabitat omnis plenitudo divinitatis corporaliter :"},{"number":10,"verse":"et estis in illo repleti, qui est caput omnis principatus et potestatis :"},{"number":11,"verse":"in quo et circumcisi estis circumcisione non manu facta in expoliatione corporis carnis, sed in circumcisione Christi :"},{"number":12,"verse":"consepulti ei in baptismo, in quo et resurrexistis per fidem operationis Dei, qui suscitavit illum a mortuis."},{"number":13,"verse":"Et vos cum mortui essetis in delictis, et præputio carnis vestræ, convivificavit cum illo, donans vobis omnia delicta :"},{"number":14,"verse":"delens quod adversus nos erat chirographum decreti, quod erat contrarium nobis, et ipsum tulit de medio, affigens illud cruci :"},{"number":15,"verse":"et expolians principatus, et potestates traduxit confidenter, palam triumphans illos in semetipso."},{"number":16,"verse":"Nemo ergo vos judicet in cibo, aut in potu, aut in parte diei festi, aut neomeniæ, aut sabbatorum :"},{"number":17,"verse":"quæ sunt umbra futurorum : corpus autem Christi."},{"number":18,"verse":"Nemo vos seducat, volens in humilitate, et religione angelorum, quæ non vidit ambulans, frustra inflatus sensu carnis suæ,"},{"number":19,"verse":"et non tenens caput, ex quo totum corpus per nexus, et conjunctiones subministratum, et constructum crescit in augmentum Dei."},{"number":20,"verse":"Si ergo mortui estis cum Christo ab elementis hujus mundi : quid adhuc tamquam viventes in mundo decernitis ?"},{"number":21,"verse":"Ne tetigeritis, neque gustaveritis, neque contrectaveritis :"},{"number":22,"verse":"quæ sunt omnia in interitum ipso usu, secundum præcepta et doctrinas hominum :"},{"number":23,"verse":"quæ sunt rationem quidem habentia sapientiæ in superstitione, et humilitate, et non ad parcendum corpori, non in honore aliquo ad saturitatem carnis."}]}