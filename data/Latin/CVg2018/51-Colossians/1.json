{"bibleAbbr":"CVg2018","bookName":"Colossians","bookEnglishName":"Colossians","chapterNumber":1,"verses":[{"number":1,"verse":"Paulus Apostolus Jesu Christi per voluntatem Dei, et Timotheus frater :"},{"number":2,"verse":"eis, qui sunt Colossis, sanctis, et fidelibus fratribus in Christo Jesu."},{"number":3,"verse":"Gratia vobis, et pax a Deo Patre nostro, et Domino Jesu Christo. Gratias agimus Deo, et Patri Domini nostri Jesu Christi semper pro vobis orantes :"},{"number":4,"verse":"audientes fidem vestram in Christo Jesu, et dilectionem quam habetis in sanctos omnes"},{"number":5,"verse":"propter spem, quæ reposita est vobis in cælis : quam audistis in verbo veritatis Evangelii :"},{"number":6,"verse":"quod pervenit ad vos, sicut et in universo mundo est, et fructificat, et crescit sicut in vobis, ex ea die, qua audistis, et cognovistis gratiam Dei in veritate,"},{"number":7,"verse":"sicut didicistis ab Epaphra carissimo conservo nostro, qui est fidelis pro vobis minister Christi Jesu,"},{"number":8,"verse":"qui etiam manifestavit nobis dilectionem vestram in spiritu."},{"number":9,"verse":"Ideo et nos ex qua die audivimus, non cessamus pro vobis orantes, et postulantes ut impleamini agnitione voluntatis ejus, in omni sapientia et intellectu spiritali :"},{"number":10,"verse":"ut ambuletis digne Deo per omnia placentes : in omni opere bono fructificantes, et crescentes in scientia Dei :"},{"number":11,"verse":"in omni virtute confortati secundum potentiam claritatis ejus, in omni patientia et longanimitate cum gaudio,"},{"number":12,"verse":"gratias agentes Deo Patri, qui dignos nos fecit in partem sortis sanctorum in lumine :"},{"number":13,"verse":"qui eripuit nos de potestate tenebrarum, et transtulit in regnum filii dilectionis suæ,"},{"number":14,"verse":"in quo habemus redemptionem per sanguinem ejus, remissionem peccatorum :"},{"number":15,"verse":"qui est imago Dei invisibilis, primogenitus omnis creaturæ :"},{"number":16,"verse":"quoniam in ipso condita sunt universa in cælis, et in terra, visibilia, et invisibilia, sive throni, sive dominationes, sive principatus, sive potestates : omnia per ipsum et in ipso creata sunt :"},{"number":17,"verse":"et ipse est ante omnes, et omnia in ipso constant."},{"number":18,"verse":"Et ipse est caput corporis Ecclesiæ, qui est principium, primogenitus ex mortuis : ut sit in omnibus ipse primatum tenens :"},{"number":19,"verse":"quia in ipso complacuit, omnem plenitudinem inhabitare :"},{"number":20,"verse":"et per eum reconciliare omnia in ipsum, pacificans per sanguinem crucis ejus, sive quæ in terris, sive quæ in cælis sunt."},{"number":21,"verse":"Et vos cum essetis aliquando alienati, et inimici sensu in operibus malis :"},{"number":22,"verse":"nunc autem reconciliavit in corpore carnis ejus per mortem, exhibere vos sanctos, et immaculatos, et irreprehensibiles coram ipso :"},{"number":23,"verse":"si tamen permanetis in fide fundati, et stabiles, et immobiles a spe Evangelii, quod audistis, quod prædicatum est in universa creatura, quæ sub cælo est, cujus factus sum ego Paulus minister."},{"number":24,"verse":"Qui nunc gaudeo in passionibus pro vobis, et adimpleo ea quæ desunt passionum Christi, in carne mea pro corpore ejus, quod est Ecclesia :"},{"number":25,"verse":"cujus factus sum ego minister secundum dispensationem Dei, quæ data est mihi in vos, ut impleam verbum Dei :"},{"number":26,"verse":"mysterium, quod absconditum fuit a sæculis, et generationibus, nunc autem manifestatum est sanctis ejus,"},{"number":27,"verse":"quibus voluit Deus notas facere divitias gloriæ sacramenti hujus in gentibus, quod est Christus, in vobis spes gloriæ,"},{"number":28,"verse":"quem nos annuntiamus, corripientes omnem hominem, et docentes omnem hominem, in omni sapientia, ut exhibeamus omnem hominem perfectum in Christo Jesu :"},{"number":29,"verse":"in quo et laboro, certando secundum operationem ejus, quam operatur in me in virtute."}]}