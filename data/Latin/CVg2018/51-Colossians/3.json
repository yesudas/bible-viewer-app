{"bibleAbbr":"CVg2018","bookName":"Colossians","bookEnglishName":"Colossians","chapterNumber":3,"verses":[{"number":1,"verse":"Igitur, si consurrexistis cum Christo : quæ sursum sunt quærite, ubi Christus est in dextera Dei sedens :"},{"number":2,"verse":"quæ sursum sunt sapite, non quæ super terram."},{"number":3,"verse":"Mortui enim estis, et vita vestra est abscondita cum Christo in Deo."},{"number":4,"verse":"Cum Christus apparuerit, vita vestra : tunc et vos apparebitis cum ipso in gloria."},{"number":5,"verse":"Mortificate ergo membra vestra, quæ sunt super terram : fornicationem, immunditiam, libidinem, concupiscentiam malam, et avaritiam, quæ est simulacrorum servitus :"},{"number":6,"verse":"propter quæ venit ira Dei super filios incredulitatis :"},{"number":7,"verse":"in quibus et vos ambulastis aliquando, cum viveretis in illis."},{"number":8,"verse":"Nunc autem deponite et vos omnia : iram, indignationem, malitiam, blasphemiam, turpem sermonem de ore vestro."},{"number":9,"verse":"Nolite mentiri invicem, expoliantes vos veterem hominem cum actibus suis,"},{"number":10,"verse":"et induentes novum eum, qui renovatur in agnitionem secundum imaginem ejus qui creavit illum :"},{"number":11,"verse":"ubi non est gentilis et Judæus, circumcisio et præputium, Barbarus et Scytha, servus et liber : sed omnia, et in omnibus Christus."},{"number":12,"verse":"Induite vos ergo, sicut electi Dei, sancti, et dilecti, viscera misericordiæ, benignitatem, humilitatem, modestiam, patientiam :"},{"number":13,"verse":"supportantes invicem, et donantes vobismetipsis si quis adversus aliquem habet querelam : sicut et Dominus donavit vobis, ita et vos."},{"number":14,"verse":"Super omnia autem hæc, caritatem habete, quod est vinculum perfectionis :"},{"number":15,"verse":"et pax Christi exsultet in cordibus vestris, in qua et vocati estis in uno corpore : et grati estote."},{"number":16,"verse":"Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo."},{"number":17,"verse":"Omne, quodcumque facitis in verbo aut in opere, omnia in nomine Domini Jesu Christi, gratias agentes Deo et Patri per ipsum."},{"number":18,"verse":"Mulieres, subditæ estote viris, sicut oportet, in Domino."},{"number":19,"verse":"Viri, diligite uxores vestras, et nolite amari esse ad illas."},{"number":20,"verse":"Filii, obedite parentibus per omnia : hoc enim placitum est in Domino."},{"number":21,"verse":"Patres, nolite ad indignationem provocare filios vestros, ut non pusillo animo fiant."},{"number":22,"verse":"Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum."},{"number":23,"verse":"Quodcumque facitis, ex animo operamini sicut Domino, et non hominibus :"},{"number":24,"verse":"scientes quod a Domino accipietis retributionem hæreditatis. Domino Christo servite."},{"number":25,"verse":"Qui enim injuriam facit, recipiet id quod inique gessit : et non est personarum acceptio apud Deum."}]}