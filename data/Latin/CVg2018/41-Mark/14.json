{"bibleAbbr":"CVg2018","bookName":"Mark","bookEnglishName":"Mark","chapterNumber":14,"verses":[{"number":1,"verse":"Erat autem Pascha et azyma post biduum : et quærebant summi sacerdotes et scribæ quomodo eum dolo tenerent, et occiderent."},{"number":2,"verse":"Dicebant autem : Non in die festo, ne forte tumultus fieret in populo."},{"number":3,"verse":"Et cum esset Bethaniæ in domo Simonis leprosi, et recumberet, venit mulier habens alabastrum unguenti nardi spicati pretiosi : et fracto alabastro, effudit super caput ejus."},{"number":4,"verse":"Erant autem quidam indigne ferentes intra semetipsos, et dicentes : Ut quid perditio ista unguenti facta est ?"},{"number":5,"verse":"poterat enim unguentum istud venundari plus quam trecentis denariis, et dari pauperibus. Et fremebant in eam."},{"number":6,"verse":"Jesus autem dixit : Sinite eam, quid illi molesti estis ? Bonum opus operata est in me :"},{"number":7,"verse":"semper enim pauperes habetis vobiscum : et cum volueritis, potestis illis benefacere : me autem non semper habetis."},{"number":8,"verse":"Quod habuit hæc, fecit : prævenit ungere corpus meum in sepulturam."},{"number":9,"verse":"Amen dico vobis : Ubicumque prædicatum fuerit Evangelium istud in universo mundo, et quod fecit hæc, narrabitur in memoriam ejus."},{"number":10,"verse":"Et Judas Iscariotes, unus de duodecim, abiit ad summos sacerdotes, ut proderet eum illis."},{"number":11,"verse":"Qui audientes gavisi sunt : et promiserunt ei pecuniam se daturos. Et quærebat quomodo illum opportune traderet."},{"number":12,"verse":"Et primo die azymorum quando Pascha immolabant, dicunt ei discipuli : Quo vis eamus, et paremus tibi ut manduces Pascha ?"},{"number":13,"verse":"Et mittit duos ex discipulis suis, et dicit eis : Ite in civitatem, et occurret vobis homo lagenam aquæ bajulans : sequimini eum,"},{"number":14,"verse":"et quocumque introierit, dicite domino domus, quia magister dicit : Ubi est refectio mea, ubi Pascha cum discipulis meis manducem ?"},{"number":15,"verse":"Et ipse vobis demonstrabit cœnaculum grande, stratum : et illic parate nobis."},{"number":16,"verse":"Et abierunt discipuli ejus, et venerunt in civitatem : et invenerunt sicut dixerat illis, et paraverunt Pascha."},{"number":17,"verse":"Vespere autem facto, venit cum duodecim."},{"number":18,"verse":"Et discumbentibus eis, et manducantibus, ait Jesus : Amen dico vobis, quia unus ex vobis tradet me, qui manducat mecum."},{"number":19,"verse":"At illi cœperunt contristari, et dicere ei singulatim : Numquid ego ?"},{"number":20,"verse":"Qui ait illis : Unus ex duodecim, qui intingit mecum manum in catino."},{"number":21,"verse":"Et Filius quidem hominis vadit sicut scriptum est de eo : væ autem homini illi per quem Filius hominis tradetur ! bonum erat ei, si non esset natus homo ille."},{"number":22,"verse":"Et manducantibus illis, accepit Jesus panem : et benedicens fregit, et dedit eis, et ait : Sumite, hoc est corpus meum."},{"number":23,"verse":"Et accepto calice, gratias agens dedit eis : et biberunt ex illo omnes."},{"number":24,"verse":"Et ait illis : Hic est sanguis meus novi testamenti, qui pro multis effundetur."},{"number":25,"verse":"Amen dico vobis, quia jam non bibam de hoc genimine vitis usque in diem illum, cum illud bibam novum in regno Dei."},{"number":26,"verse":"Et hymno dicto exierunt in montem Olivarum."},{"number":27,"verse":"Et ait eis Jesus : Omnes scandalizabimini in me in nocte ista : quia scriptum est : Percutiam pastorem, et dispergentur oves."},{"number":28,"verse":"Sed postquam resurrexero, præcedam vos in Galilæam."},{"number":29,"verse":"Petrus autem ait illi : Et si omnes scandalizati fuerint in te, sed non ego."},{"number":30,"verse":"Et ait illi Jesus : Amen dico tibi, quia tu hodie in nocte hac, priusquam gallus vocem bis dederit, ter me es negaturus."},{"number":31,"verse":"At ille amplius loquebatur : Et si oportuerit me simul commori tibi, non te negabo. Similiter autem et omnes dicebant."},{"number":32,"verse":"Et veniunt in prædium, cui nomen Gethsemani. Et ait discipulis suis : Sedete hic donec orem."},{"number":33,"verse":"Et assumit Petrum, et Jacobum, et Joannem secum : et cœpit pavere et tædere."},{"number":34,"verse":"Et ait illis : Tristis est anima mea usque ad mortem : sustinete hic, et vigilate."},{"number":35,"verse":"Et cum processisset paululum, procidit super terram, et orabat ut, si fieri posset, transiret ab eo hora."},{"number":36,"verse":"Et dixit : Abba pater, omnia tibi possibilia sunt : transfer calicem hunc a me : sed non quod ego volo, sed quod tu."},{"number":37,"verse":"Et venit, et invenit eos dormientes. Et ait Petro : Simon, dormis ? non potuisti una hora vigilare ?"},{"number":38,"verse":"vigilate et orate, ut non intretis in tentationem. Spiritus quidem promptus est, caro vero infirma."},{"number":39,"verse":"Et iterum abiens oravit, eumdem sermonem dicens."},{"number":40,"verse":"Et reversus, denuo invenit eos dormientes (erant enim oculi eorum gravati), et ignorabant quid responderent ei."},{"number":41,"verse":"Et venit tertio, et ait illis : Dormite jam, et requiescite. Sufficit : venit hora : ecce Filius hominis tradetur in manus peccatorum."},{"number":42,"verse":"Surgite, eamus : ecce qui me tradet, prope est."},{"number":43,"verse":"Et, adhuc eo loquente, venit Judas Iscariotes unus de duodecim, et cum eo turba multa cum gladiis et lignis, a summis sacerdotibus, et scribis, et senioribus."},{"number":44,"verse":"Dederat autem traditor ejus signum eis, dicens : Quemcumque osculatus fuero, ipse est, tenete eum, et ducite caute."},{"number":45,"verse":"Et cum venisset, statim accedens ad eum, ait : Ave Rabbi : et osculatus est eum."},{"number":46,"verse":"At illi manus injecerunt in eum, et tenuerunt eum."},{"number":47,"verse":"Unus autem quidam de circumstantibus educens gladium, percussit servum summi sacerdotis, et amputavit illi auriculam."},{"number":48,"verse":"Et respondens Jesus, ait illis : Tamquam ad latronem existis cum gladiis et lignis comprehendere me ?"},{"number":49,"verse":"quotidie eram apud vos in templo docens, et non me tenuistis. Sed ut impleantur Scripturæ."},{"number":50,"verse":"Tunc discipuli ejus relinquentes eum, omnes fugerunt."},{"number":51,"verse":"Adolescens autem quidam sequebatur eum amictus sindone super nudo : et tenuerunt eum."},{"number":52,"verse":"At ille rejecta sindone, nudus profugit ab eis."},{"number":53,"verse":"Et adduxerunt Jesum ad summum sacerdotem : et convenerunt omnes sacerdotes, et scribæ, et seniores."},{"number":54,"verse":"Petrus autem a longe secutus est eum usque intro in atrium summi sacerdotis : et sedebat cum ministris ad ignem, et calefaciebat se."},{"number":55,"verse":"Summi vero sacerdotes et omne concilium quærebant adversus Jesum testimonium ut eum morti traderent : nec inveniebant."},{"number":56,"verse":"Multi enim testimonium falsum dicebant adversus eum : et convenientia testimonia non erant."},{"number":57,"verse":"Et quidam surgentes, falsum testimonium ferebant adversus eum, dicentes :"},{"number":58,"verse":"Quoniam nos audivimus eum dicentem : Ego dissolvam templum hoc manu factum, et per triduum aliud non manu factum ædificabo."},{"number":59,"verse":"Et non erat conveniens testimonium illorum."},{"number":60,"verse":"Et exsurgens summus sacerdos in medium, interrogavit Jesum, dicens : Non respondes quidquam ad ea quæ tibi objiciuntur ab his ?"},{"number":61,"verse":"Ille autem tacebat, et nihil respondit. Rursum summus sacerdos interrogabat eum, et dixit ei : Tu es Christus Filius Dei benedicti ?"},{"number":62,"verse":"Jesus autem dixit illi : Ego sum : et videbitis Filium hominis sedentem a dextris virtutis Dei, et venientem cum nubibus cæli."},{"number":63,"verse":"Summus autem sacerdos scindens vestimenta sua, ait : Quid adhuc desideramus testes ?"},{"number":64,"verse":"Audistis blasphemiam : quid vobis videtur ? Qui omnes condemnaverunt eum esse reum mortis."},{"number":65,"verse":"Et cœperunt quidam conspuere eum, et velare faciem ejus, et colaphis eum cædere, et dicere ei : Prophetiza : et ministri alapis eum cædebant."},{"number":66,"verse":"Et cum esset Petrus in atrio deorsum, venit una ex ancillis summi sacerdotis :"},{"number":67,"verse":"et cum vidisset Petrum calefacientem se, aspiciens illum, ait : Et tu cum Jesu Nazareno eras."},{"number":68,"verse":"At ille negavit, dicens : Neque scio, neque novi quid dicas. Et exiit foras ante atrium, et gallus cantavit."},{"number":69,"verse":"Rursus autem cum vidisset illum ancilla, cœpit dicere circumstantibus : Quia hic ex illis est."},{"number":70,"verse":"At ille iterum negavit. Et post pusillum rursus qui astabant, dicebant Petro : Vere ex illis es : nam et Galilæus es."},{"number":71,"verse":"Ille autem cœpit anathematizare et jurare : Quia nescio hominem istum, quem dicitis."},{"number":72,"verse":"Et statim gallus iterum cantavit. Et recordatus est Petrus verbi quod dixerat ei Jesus : Priusquam gallus cantet bis, ter me negabis. Et cœpit flere."}]}