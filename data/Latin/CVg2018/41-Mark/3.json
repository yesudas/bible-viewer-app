{"bibleAbbr":"CVg2018","bookName":"Mark","bookEnglishName":"Mark","chapterNumber":3,"verses":[{"number":1,"verse":"Et introivit iterum in synagogam : et erat ibi homo habens manum aridam."},{"number":2,"verse":"Et observabant eum, si sabbatis curaret, ut accusarent illum."},{"number":3,"verse":"Et ait homini habenti manum aridam : Surge in medium."},{"number":4,"verse":"Et dicit eis : Licet sabbatis benefacere, an male ? animam salvam facere, an perdere ? At illi tacebant."},{"number":5,"verse":"Et circumspiciens eos cum ira, contristatus super cæcitate cordis eorum, dicit homini : Extende manum tuam. Et extendit, et restituta est manus illi."},{"number":6,"verse":"Exeuntes autem pharisæi, statim cum Herodianis consilium faciebant adversus eum quomodo eum perderent."},{"number":7,"verse":"Jesus autem cum discipulis suis secessit ad mare : et multa turba a Galilæa et Judæa secuta est eum,"},{"number":8,"verse":"et ab Jerosolymis, et ab Idumæa, et trans Jordanem : et qui circa Tyrum et Sidonem multitudo magna, audientes quæ faciebat, venerunt ad eum."},{"number":9,"verse":"Et dicit discipulis suis ut navicula sibi deserviret propter turbam, ne comprimerent eum :"},{"number":10,"verse":"multos enim sanabat, ita ut irruerent in eum ut illum tangerent, quotquot habebant plagas."},{"number":11,"verse":"Et spiritus immundi, cum illum videbant, procidebant ei : et clamabant, dicentes :"},{"number":12,"verse":"Tu es Filius Dei. Et vehementer comminabatur eis ne manifestarent illum."},{"number":13,"verse":"Et ascendens in montem vocavit ad se quos voluit ipse : et venerunt ad eum."},{"number":14,"verse":"Et fecit ut essent duodecim cum illo : et ut mitteret eos prædicare."},{"number":15,"verse":"Et dedit illis potestatem curandi infirmitates et ejiciendi dæmonia."},{"number":16,"verse":"Et imposuit Simoni nomen Petrus :"},{"number":17,"verse":"et Jacobum Zebedæi, et Joannem fratrem Jacobi, et imposuit eis nomina Boanerges, quod est, Filii tonitrui :"},{"number":18,"verse":"et Andream, et Philippum, et Bartholomæum, et Matthæum, et Thomam, et Jacobum Alphæi, et Thaddæum, et Simonem Cananæum,"},{"number":19,"verse":"et Judam Iscariotem, qui et tradidit illum."},{"number":20,"verse":"Et veniunt ad domum : et convenit iterum turba, ita ut non possent neque panem manducare."},{"number":21,"verse":"Et cum audissent sui, exierunt tenere eum : dicebant enim : Quoniam in furorem versus est."},{"number":22,"verse":"Et scribæ, qui ab Jerosolymis descenderant, dicebant : Quoniam Beelzebub habet, et quia in principe dæmoniorum ejicit dæmonia."},{"number":23,"verse":"Et convocatis eis in parabolis dicebat illis : Quomodo potest Satanas Satanam ejicere ?"},{"number":24,"verse":"Et si regnum in se dividatur, non potest regnum illud stare."},{"number":25,"verse":"Et si domus super semetipsam dispertiatur, non potest domus illa stare."},{"number":26,"verse":"Et si Satanas consurrexerit in semetipsum, dispertitus est, et non poterit stare, sed finem habet."},{"number":27,"verse":"Nemo potest vasa fortis ingressus in domum diripere, nisi prius fortem alliget, et tunc domum ejus diripiet."},{"number":28,"verse":"Amen dico vobis, quoniam omnia dimittentur filiis hominum peccata, et blasphemiæ quibus blasphemaverint :"},{"number":29,"verse":"qui autem blasphemaverit in Spiritum Sanctum, non habebit remissionem in æternum, sed reus erit æterni delicti."},{"number":30,"verse":"Quoniam dicebant : Spiritum immundum habet."},{"number":31,"verse":"Et veniunt mater ejus et fratres : et foris stantes miserunt ad eum vocantes eum,"},{"number":32,"verse":"et sedebat circa eum turba : et dicunt ei : Ecce mater tua et fratres tui foris quærunt te."},{"number":33,"verse":"Et respondens eis, ait : Quæ est mater mea et fratres mei ?"},{"number":34,"verse":"Et circumspiciens eos, qui in circuitu ejus sedebant, ait : Ecce mater mea et fratres mei."},{"number":35,"verse":"Qui enim fecerit voluntatem Dei, hic frater meus, et soror mea, et mater est."}]}