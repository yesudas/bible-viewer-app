{"bibleAbbr":"CVg2018","bookName":"Mark","bookEnglishName":"Mark","chapterNumber":9,"verses":[{"number":1,"verse":"Et post dies sex assumit Jesus Petrum, et Jacobum, et Joannem, et ducit illos in montem excelsum seorsum solos, et transfiguratus est coram ipsis."},{"number":2,"verse":"Et vestimenta ejus facta sunt splendentia, et candida nimis velut nix, qualia fullo non potest super terram candida facere."},{"number":3,"verse":"Et apparuit illis Elias cum Moyse : et erant loquentes cum Jesu."},{"number":4,"verse":"Et respondens Petrus, ait Jesu : Rabbi, bonum est nos hic esse : et faciamus tria tabernacula, tibi unum, et Moysi unum, et Eliæ unum."},{"number":5,"verse":"Non enim sciebat quid diceret : erant enim timore exterriti."},{"number":6,"verse":"Et facta est nubes obumbrans eos : et venit vox de nube, dicens : Hic est Filius meus carissimus : audite illum."},{"number":7,"verse":"Et statim circumspicientes, neminem amplius viderunt, nisi Jesum tantum secum."},{"number":8,"verse":"Et descendentibus illis de monte, præcepit illis ne cuiquam quæ vidissent, narrarent : nisi cum Filius hominis a mortuis resurrexerit."},{"number":9,"verse":"Et verbum continuerunt apud se : conquirentes quid esset, cum a mortuis resurrexerit."},{"number":10,"verse":"Et interrogabant eum, dicentes : Quid ergo dicunt pharisæi et scribæ, quia Eliam oportet venire primum ?"},{"number":11,"verse":"Qui respondens, ait illis : Elias cum venerit primo, restituet omnia : et quomodo scriptum est in Filium hominis, ut multa patiatur et contemnatur."},{"number":12,"verse":"Sed dico vobis quia et Elias venit (et fecerunt illi quæcumque voluerunt) sicut scriptum est de eo."},{"number":13,"verse":"Et veniens ad discipulos suos, vidit turbam magnam circa eos, et scribas conquirentes cum illis."},{"number":14,"verse":"Et confestim omnis populus videns Jesum, stupefactus est, et expaverunt, et accurrentes salutabant eum."},{"number":15,"verse":"Et interrogavit eos : Quid inter vos conquiritis ?"},{"number":16,"verse":"Et respondens unus de turba, dixit : Magister, attuli filium meum ad te habentem spiritum mutum :"},{"number":17,"verse":"qui ubicumque eum apprehenderit, allidit illum, et spumat, et stridet dentibus, et arescit : et dixi discipulis tuis ut ejicerent illum, et non potuerunt."},{"number":18,"verse":"Qui respondens eis, dixit : O generatio incredula, quamdiu apud vos ero ? quamdiu vos patiar ? afferte illum ad me."},{"number":19,"verse":"Et attulerunt eum. Et cum vidisset eum, statim spiritus conturbavit illum : et elisus in terram, volutabatur spumans."},{"number":20,"verse":"Et interrogavit patrem ejus : Quantum temporis est ex quo ei hoc accidit ? At ille ait : Ab infantia :"},{"number":21,"verse":"et frequenter eum in ignem, et in aquas misit ut eum perderet : sed si quid potes, adjuva nos, misertus nostri."},{"number":22,"verse":"Jesus autem ait illi : Si potes credere, omnia possibilia sunt credenti."},{"number":23,"verse":"Et continuo exclamans pater pueri, cum lacrimis aiebat : Credo, Domine ; adjuva incredulitatem meam."},{"number":24,"verse":"Et cum videret Jesus concurrentem turbam, comminatus est spiritui immundo, dicens illi : Surde et mute spiritus, ego præcipio tibi, exi ab eo : et amplius ne introëas in eum."},{"number":25,"verse":"Et exclamans, et multum discerpens eum, exiit ab eo, et factus est sicut mortuus, ita ut multi dicerent : Quia mortuus est."},{"number":26,"verse":"Jesus autem tenens manum ejus elevavit eum, et surrexit."},{"number":27,"verse":"Et cum introisset in domum, discipuli ejus secreto interrogabant eum : Quare nos non potuimus ejicere eum ?"},{"number":28,"verse":"Et dixit illis : Hoc genus in nullo potest exire, nisi in oratione et jejunio."},{"number":29,"verse":"Et inde profecti prætergrediebantur Galilæam : nec volebat quemquam scire."},{"number":30,"verse":"Docebat autem discipulos suos, et dicebat illis : Quoniam Filius hominis tradetur in manus hominum, et occident eum, et occisus tertia die resurget."},{"number":31,"verse":"At illi ignorabant verbum : et timebant interrogare eum."},{"number":32,"verse":"Et venerunt Capharnaum. Qui cum domi essent, interrogabat eos : Quid in via tractabatis ?"},{"number":33,"verse":"At illi tacebant : siquidem in via inter se disputaverunt : quis eorum major esset."},{"number":34,"verse":"Et residens vocavit duodecim, et ait illis : Si quis vult primus esse, erit omnium novissimus, et omnium minister."},{"number":35,"verse":"Et accipiens puerum, statuit eum in medio eorum : quem cum complexus esset, ait illis :"},{"number":36,"verse":"Quisquis unum ex hujusmodi pueris receperit in nomine meo, me recipit : et quicumque me susceperit, non me suscipit, sed eum qui misit me."},{"number":37,"verse":"Respondit illi Joannes, dicens : Magister, vidimus quemdam in nomine tuo ejicientem dæmonia, qui non sequitur nos, et prohibuimus eum."},{"number":38,"verse":"Jesus autem ait : Nolite prohibere eum : nemo est enim qui faciat virtutem in nomine meo, et possit cito male loqui de me :"},{"number":39,"verse":"qui enim non est adversum vos, pro vobis est."},{"number":40,"verse":"Quisquis enim potum dederit vobis calicem aquæ in nomine meo, quia Christi estis : amen dico vobis, non perdet mercedem suam."},{"number":41,"verse":"Et quisquis scandalizaverit unum ex his pusillis credentibus in me : bonum est ei magis si circumdaretur mola asinaria collo ejus, et in mare mitteretur."},{"number":42,"verse":"Et si scandalizaverit te manus tua, abscide illam : bonum est tibi debilem introire in vitam, quam duas manus habentem ire in gehennam, in ignem inextinguibilem,"},{"number":43,"verse":"ubi vermis eorum non moritur, et ignis non extinguitur."},{"number":44,"verse":"Et si pes tuus te scandalizat, amputa illum : bonum est tibi claudum introire in vitam æternam, quam duos pedes habentem mitti in gehennam ignis inextinguibilis,"},{"number":45,"verse":"ubi vermis eorum non moritur, et ignis non extinguitur."},{"number":46,"verse":"Quod si oculus tuus scandalizat te, ejice eum : bonum est tibi luscum introire in regnum Dei, quam duos oculos habentem mitti in gehennam ignis,"},{"number":47,"verse":"ubi vermis eorum non moritur, et ignis non extinguitur."},{"number":48,"verse":"Omnis enim igne salietur, et omnis victima sale salietur."},{"number":49,"verse":"Bonum est sal : quod si sal insulsum fuerit, in quo illud condietis ? Habete in vobis sal, et pacem habete inter vos."}]}