{"bibleAbbr":"CVg2018","bookName":"Mark","bookEnglishName":"Mark","chapterNumber":15,"verses":[{"number":1,"verse":"Et confestim mane consilium facientes summi sacerdotes cum senioribus, et scribis, et universo concilio, vincientes Jesum, duxerunt, et tradiderunt Pilato."},{"number":2,"verse":"Et interrogavit eum Pilatus : Tu es rex Judæorum ? At ille respondens, ait illi : Tu dicis."},{"number":3,"verse":"Et accusabant eum summi sacerdotes in multis."},{"number":4,"verse":"Pilatus autem rursum interrogavit eum, dicens : Non respondes quidquam ? vide in quantis te accusant."},{"number":5,"verse":"Jesus autem amplius nihil respondit, ita ut miraretur Pilatus."},{"number":6,"verse":"Per diem autem festum solebat dimittere illis unum ex vinctis, quemcumque petissent."},{"number":7,"verse":"Erat autem qui dicebatur Barrabas, qui cum seditiosis erat vinctus, qui in seditione fecerat homicidium."},{"number":8,"verse":"Et cum ascendisset turba, cœpit rogare, sicut semper faciebat illis."},{"number":9,"verse":"Pilatus autem respondit eis, et dixit : Vultis dimittam vobis regem Judæorum ?"},{"number":10,"verse":"Sciebat enim quod per invidiam tradidissent eum summi sacerdotes."},{"number":11,"verse":"Pontifices autem concitaverunt turbam, ut magis Barabbam dimitteret eis."},{"number":12,"verse":"Pilatus autem iterum respondens, ait illis : Quid ergo vultis faciam regi Judæorum ?"},{"number":13,"verse":"At illi iterum clamaverunt : Crucifige eum."},{"number":14,"verse":"Pilatus vero dicebat illis : Quid enim mali fecit ? At illi magis clamabant : Crucifige eum."},{"number":15,"verse":"Pilatus autem volens populo satisfacere, dimisit illis Barabbam, et tradidit Jesum flagellis cæsum, ut crucifigeretur."},{"number":16,"verse":"Milites autem duxerunt eum in atrium prætorii, et convocant totam cohortem,"},{"number":17,"verse":"et induunt eum purpura, et imponunt ei plectentes spineam coronam."},{"number":18,"verse":"Et cœperunt salutare eum : Ave rex Judæorum."},{"number":19,"verse":"Et percutiebant caput ejus arundine : et conspuebant eum, et ponentes genua, adorabant eum."},{"number":20,"verse":"Et postquam illuserunt ei, exuerunt illum purpura, et induerunt eum vestimentis suis : et educunt illum ut crucifigerent eum."},{"number":21,"verse":"Et angariaverunt prætereuntem quempiam, Simonem Cyrenæum venientem de villa, patrem Alexandri et Rufi, ut tolleret crucem ejus."},{"number":22,"verse":"Et perducunt illum in Golgotha locum : quod est interpretatum Calvariæ locus."},{"number":23,"verse":"Et dabant ei bibere myrrhatum vinum : et non accepit."},{"number":24,"verse":"Et crucifigentes eum, diviserunt vestimenta ejus, mittentes sortem super eis, quis quid tolleret."},{"number":25,"verse":"Erat autem hora tertia : et crucifixerunt eum."},{"number":26,"verse":"Et erat titulus causæ ejus inscriptus : Rex Judæorum."},{"number":27,"verse":"Et cum eo crucifigunt duos latrones : unum a dextris, et alium a sinistris ejus."},{"number":28,"verse":"Et impleta est Scriptura, quæ dicit : Et cum iniquis reputatus est."},{"number":29,"verse":"Et prætereuntes blasphemabant eum, moventes capita sua, et dicentes : Vah ! qui destruis templum Dei, et in tribus diebus reædificas,"},{"number":30,"verse":"salvum fac temetipsum descendens de cruce."},{"number":31,"verse":"Similiter et summi sacerdotes illudentes, ad alterutrum cum scribis dicebant : Alios salvos fecit ; seipsum non potest salvum facere."},{"number":32,"verse":"Christus rex Israël descendat nunc de cruce, ut videamus, et credamus. Et qui cum eo crucifixi erant, convitiabantur ei."},{"number":33,"verse":"Et facta hora sexta, tenebræ factæ sunt per totam terram usque in horam nonam."},{"number":34,"verse":"Et hora nona exclamavit Jesus voce magna, dicens : Eloi, eloi, lamma sabacthani ? quod est interpretatum : Deus meus, Deus meus, ut quid dereliquisti me ?"},{"number":35,"verse":"Et quidam de circumstantibus audientes, dicebant : Ecce Eliam vocat."},{"number":36,"verse":"Currens autem unus, et implens spongiam aceto, circumponensque calamo, potum dabat ei, dicens : Sinite, videamus si veniat Elias ad deponendum eum."},{"number":37,"verse":"Jesus autem emissa voce magna expiravit."},{"number":38,"verse":"Et velum templi scissum est in duo, a summo usque deorsum."},{"number":39,"verse":"Videns autem centurio, qui ex adverso stabat, quia sic clamans expirasset, ait : Vere hic homo Filius Dei erat."},{"number":40,"verse":"Erant autem et mulieres de longe aspicientes : inter quas erat Maria Magdalene, et Maria Jacobi minoris, et Joseph mater, et Salome :"},{"number":41,"verse":"et cum esset in Galilæa, sequebantur eum, et ministrabant ei, et aliæ multæ, quæ simul cum eo ascenderant Jerosolymam."},{"number":42,"verse":"Et cum jam sero esset factum (quia erat parasceve, quod est ante sabbatum),"},{"number":43,"verse":"venit Joseph ab Arimathæa nobilis decurio, qui et ipse erat exspectans regnum Dei, et audacter introivit ad Pilatum, et petiit corpus Jesu."},{"number":44,"verse":"Pilatus autem mirabatur si jam obiisset. Et accersito centurione, interrogavit eum si jam mortuus esset."},{"number":45,"verse":"Et cum cognovisset a centurione, donavit corpus Joseph."},{"number":46,"verse":"Joseph autem mercatus sindonem, et deponens eum involvit sindone, et posuit eum in monumento quod erat excisum de petra, et advolvit lapidem ad ostium monumenti."},{"number":47,"verse":"Maria autem Magdalene et Maria Joseph aspiciebant ubi poneretur."}]}