{"bibleAbbr":"CVg2018","bookName":"Mark","bookEnglishName":"Mark","chapterNumber":13,"verses":[{"number":1,"verse":"Et cum egrederetur de templo, ait illi unus ex discipulis suis : Magister, aspice quales lapides, et quales structuræ."},{"number":2,"verse":"Et respondens Jesus, ait illi : Vides has omnes magnas ædificationes ? Non relinquetur lapis super lapidem, qui non destruatur."},{"number":3,"verse":"Et cum sederet in monte Olivarum contra templum, interrogabant eum separatim Petrus, et Jacobus, et Joannes, et Andreas :"},{"number":4,"verse":"Dic nobis, quando ista fient ? et quod signum erit, quando hæc omnia incipient consummari ?"},{"number":5,"verse":"Et respondens Jesus cœpit dicere illis : Videte ne quis vos seducat :"},{"number":6,"verse":"multi enim venient in nomine meo, dicentes quia ego sum : et multos seducent."},{"number":7,"verse":"Cum audieritis autem bella, et opiniones bellorum, ne timueritis : oportet enim hæc fieri : sed nondum finis."},{"number":8,"verse":"Exsurget enim gens contra gentem, et regnum super regnum, et erunt terræmotus per loca, et fames. Initium dolorum hæc."},{"number":9,"verse":"Videte autem vosmetipsos. Tradent enim vos in consiliis, et in synagogis vapulabitis, et ante præsides et reges stabitis propter me, in testimonium illis."},{"number":10,"verse":"Et in omnes gentes primum oportet prædicari Evangelium."},{"number":11,"verse":"Et cum duxerint vos tradentes, nolite præcogitare quid loquamini : sed quod datum vobis fuerit in illa hora, id loquimini : non enim vos estis loquentes, sed Spiritus Sanctus."},{"number":12,"verse":"Tradet autem frater fratrem in mortem, et pater filium : et consurgent filii in parentes, et morte afficient eos."},{"number":13,"verse":"Et eritis odio omnibus propter nomen meum. Qui autem sustinuerit in finem, hic salvus erit."},{"number":14,"verse":"Cum autem videritis abominationem desolationis stantem, ubi non debet, qui legit, intelligat : tunc qui in Judæa sunt, fugiant in montes :"},{"number":15,"verse":"et qui super tectum, ne descendat in domum, nec introëat ut tollat quid de domo sua :"},{"number":16,"verse":"et qui in agro erit, non revertatur retro tollere vestimentum suum."},{"number":17,"verse":"Væ autem prægnantibus et nutrientibus in illis diebus."},{"number":18,"verse":"Orate vero ut hieme non fiant."},{"number":19,"verse":"Erunt enim dies illi tribulationes tales quales non fuerunt ab initio creaturæ, quam condidit Deus usque nunc, neque fient."},{"number":20,"verse":"Et nisi breviasset Dominus dies, non fuisset salva omnis caro : sed propter electos, quos elegit, breviavit dies."},{"number":21,"verse":"Et tunc si quis vobis dixerit : Ecce hic est Christus, ecce illic, ne credideritis."},{"number":22,"verse":"Exsurgent enim pseudochristi et pseudoprophetæ, et dabunt signa et portenta ad seducendos, si fieri potest, etiam electos."},{"number":23,"verse":"Vos ergo videte : ecce prædixi vobis omnia."},{"number":24,"verse":"Sed in illis diebus, post tribulationem illam, sol contenebrabitur, et luna non dabit splendorem suum :"},{"number":25,"verse":"et stellæ cæli erunt decidentes, et virtutes, quæ in cælis sunt, movebuntur."},{"number":26,"verse":"Et tunc videbunt Filium hominis venientem in nubibus cum virtute multa et gloria."},{"number":27,"verse":"Et tunc mittet angelos suos, et congregabit electos suos a quatuor ventis, a summo terræ usque ad summum cæli."},{"number":28,"verse":"A ficu autem discite parabolam. Cum jam ramus ejus tener fuerit, et nata fuerint folia, cognoscitis quia in proximo sit æstas :"},{"number":29,"verse":"sic et vos cum videritis hæc fieri, scitote quod in proximo sit, in ostiis."},{"number":30,"verse":"Amen dico vobis, quoniam non transibit generatio hæc, donec omnia ista fiant."},{"number":31,"verse":"Cælum et terra transibunt, verba autem mea non transibunt."},{"number":32,"verse":"De die autem illo vel hora nemo scit, neque angeli in cælo, neque Filius, nisi Pater."},{"number":33,"verse":"Videte, vigilate, et orate : nescitis enim quando tempus sit."},{"number":34,"verse":"Sicut homo qui peregre profectus reliquit domum suam, et dedit servis suis potestatem cujusque operis, et janitori præcepit ut vigilet,"},{"number":35,"verse":"vigilate ergo (nescitis enim quando dominus domus veniat : sero, an media nocte, an galli cantu, an mane),"},{"number":36,"verse":"ne, cum venerit repente, inveniat vos dormientes."},{"number":37,"verse":"Quod autem vobis dico, omnibus dico : Vigilate."}]}