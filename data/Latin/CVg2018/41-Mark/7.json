{"bibleAbbr":"CVg2018","bookName":"Mark","bookEnglishName":"Mark","chapterNumber":7,"verses":[{"number":1,"verse":"Et conveniunt ad eum pharisæi, et quidam de scribis, venientes ab Jerosolymis."},{"number":2,"verse":"Et cum vidissent quosdam ex discipulis ejus communibus manibus, id est non lotis, manducare panes, vituperaverunt."},{"number":3,"verse":"Pharisæi enim, et omnes Judæi, nisi crebro laverint manus, non manducant, tenentes traditionem seniorum :"},{"number":4,"verse":"et a foro nisi baptizentur, non comedunt : et alia multa sunt, quæ tradita sunt illis servare, baptismata calicum, et urceorum, et æramentorum, et lectorum :"},{"number":5,"verse":"et interrogabant eum pharisæi et scribæ : Quare discipuli tui non ambulant juxta traditionem seniorum, sed communibus manibus manducant panem ?"},{"number":6,"verse":"At ille respondens, dixit eis : Bene prophetavit Isaias de vobis hypocritis, sicut scriptum est : Populus hic labiis me honorat, cor autem eorum longe est a me :"},{"number":7,"verse":"in vanum autem me colunt, docentes doctrinas, et præcepta hominum."},{"number":8,"verse":"Relinquentes enim mandatum Dei, tenetis traditionem hominum, baptismata urceorum et calicum : et alia similia his facitis multa."},{"number":9,"verse":"Et dicebat illis : Bene irritum facitis præceptum Dei, ut traditionem vestram servetis."},{"number":10,"verse":"Moyses enim dixit : Honora patrem tuum, et matrem tuam. Et : Qui maledixerit patri, vel matri, morte moriatur."},{"number":11,"verse":"Vos autem dicitis : Si dixerit homo patri, aut matri, Corban (quod est donum) quodcumque ex me, tibi profuerit :"},{"number":12,"verse":"et ultra non dimittitis eum quidquam facere patri suo, aut matri,"},{"number":13,"verse":"rescindentes verbum Dei per traditionem vestram, quam tradidistis : et similia hujusmodi multa facitis."},{"number":14,"verse":"Et advocans iterum turbam, dicebat illis : Audite me omnes, et intelligite."},{"number":15,"verse":"Nihil est extra hominem introiens in eum, quod possit eum coinquinare, sed quæ de homine procedunt illa sunt quæ communicant hominem."},{"number":16,"verse":"Si quis habet aures audiendi, audiat."},{"number":17,"verse":"Et cum introisset in domum a turba, interrogabant eum discipuli ejus parabolam."},{"number":18,"verse":"Et ait illis : Sic et vos imprudentes estis ? Non intelligitis quia omne extrinsecus introiens in hominem, non potest eum communicare :"},{"number":19,"verse":"quia non intrat in cor ejus, sed in ventrum vadit, et in secessum exit, purgans omnes escas ?"},{"number":20,"verse":"Dicebat autem, quoniam quæ de homine exeunt, illa communicant hominem."},{"number":21,"verse":"Ab intus enim de corde hominum malæ cogitationes procedunt, adulteria, fornicationes, homicidia,"},{"number":22,"verse":"furta, avaritiæ, nequitiæ, dolus, impudicitiæ, oculus malus, blasphemia, superbia, stultitia."},{"number":23,"verse":"Omnia hæc mala ab intus procedunt, et communicant hominem."},{"number":24,"verse":"Et inde surgens abiit in fines Tyri et Sidonis : et ingressus domum, neminem voluit scire, et non potuit latere."},{"number":25,"verse":"Mulier enim statim ut audivit de eo, cujus filia habebat spiritum immundum, intravit, et procidit ad pedes ejus."},{"number":26,"verse":"Erat enim mulier gentilis, Syrophœnissa genere. Et rogabat eum ut dæmonium ejiceret de filia ejus."},{"number":27,"verse":"Qui dixit illi : Sine prius saturari filios : non est enim bonum sumere panem filiorum, et mittere canibus."},{"number":28,"verse":"At illa respondit, et dixit illi : Utique Domine, nam et catelli comedunt sub mensa de micis puerorum."},{"number":29,"verse":"Et ait illi : Propter hunc sermonem vade : exiit dæmonium a filia tua."},{"number":30,"verse":"Et cum abiisset domum suam, invenit puellam jacentem supra lectum, et dæmonium exiisse."},{"number":31,"verse":"Et iterum exiens de finibus Tyri, venit per Sidonem ad mare Galilææ inter medios fines Decapoleos."},{"number":32,"verse":"Et adducunt ei surdum, et mutum, et deprecabantur eum, ut imponat illi manum."},{"number":33,"verse":"Et apprehendens eum de turba seorsum, misit digitos suos in auriculas ejus : et exspuens, tetigit linguam ejus :"},{"number":34,"verse":"et suspiciens in cælum, ingemuit, et ait illi : Ephphetha, quod est, Adaperire."},{"number":35,"verse":"Et statim apertæ sunt aures ejus, et solutum est vinculum linguæ ejus, et loquebatur recte."},{"number":36,"verse":"Et præcepit illis ne cui dicerent. Quanto autem eis præcipiebat, tanto magis plus prædicabant :"},{"number":37,"verse":"et eo amplius admirabantur, dicentes : Bene omnia fecit : et surdos fecit audire, et mutos loqui."}]}