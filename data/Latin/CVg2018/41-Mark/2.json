{"bibleAbbr":"CVg2018","bookName":"Mark","bookEnglishName":"Mark","chapterNumber":2,"verses":[{"number":1,"verse":"Et iterum intravit Capharnaum post dies,"},{"number":2,"verse":"et auditum est quod in domo esset, et convenerunt multi, ita ut non caperet neque ad januam, et loquebatur eis verbum."},{"number":3,"verse":"Et venerunt ad eum ferentes paralyticum, qui a quatuor portabatur."},{"number":4,"verse":"Et cum non possent offerre eum illi præ turba, nudaverunt tectum ubi erat : et patefacientes submiserunt grabatum in quo paralyticus jacebat."},{"number":5,"verse":"Cum autem vidisset Jesus fidem illorum, ait paralytico : Fili, dimittuntur tibi peccata tua."},{"number":6,"verse":"Erant autem illic quidam de scribis sedentes, et cogitantes in cordibus suis :"},{"number":7,"verse":"Quid hic sic loquitur ? blasphemat. Quis potest dimittere peccata, nisi solus Deus ?"},{"number":8,"verse":"Quo statim cognito Jesus spiritu suo, quia sic cogitarent intra se, dicit illis : Quid ista cogitatis in cordibus vestris ?"},{"number":9,"verse":"Quid est facilius dicere paralytico : Dimittuntur tibi peccata : an dicere : Surge, tolle grabatum tuum, et ambula ?"},{"number":10,"verse":"Ut autem sciatis quia Filius hominis habet potestatem in terra dimittendi peccata (ait paralytico),"},{"number":11,"verse":"tibi dico : Surge, tolle grabatum tuum, et vade in domum tuam."},{"number":12,"verse":"Et statim surrexit ille : et, sublato grabato, abiit coram omnibus, ita ut mirarentur omnes, et honorificent Deum, dicentes : Quia numquam sic vidimus."},{"number":13,"verse":"Et egressus est rursus ad mare, omnisque turba veniebat ad eum, et docebat eos."},{"number":14,"verse":"Et cum præteriret, vidit Levi Alphæi sedentem ad telonium, et ait illi : Sequere me. Et surgens secutus est eum."},{"number":15,"verse":"Et factum est, cum accumberet in domo illius, multi publicani et peccatores simul discumbebant cum Jesu et discipulis ejus : erant enim multi, qui et sequebantur eum."},{"number":16,"verse":"Et scribæ et pharisæi videntes quia manducaret cum publicanis et peccatoribus, dicebant discipulis ejus : Quare cum publicanis et peccatoribus manducat et bibit Magister vester ?"},{"number":17,"verse":"Hoc audito Jesus ait illis : Non necesse habent sani medico, sed qui male habent : non enim veni vocare justos, sed peccatores."},{"number":18,"verse":"Et erant discipuli Joannis et pharisæi jejunantes : et veniunt, et dicunt illi : Quare discipuli Joannis et pharisæorum jejunant, tui autem discipuli non jejunant ?"},{"number":19,"verse":"Et ait illis Jesus : Numquid possunt filii nuptiarum, quamdiu sponsus cum illis est, jejunare ? Quanto tempore habent secum sponsum, non possunt jejunare."},{"number":20,"verse":"Venient autem dies cum auferetur ab eis sponsus : et tunc jejunabunt in illis diebus."},{"number":21,"verse":"Nemo assumentum panni rudis assuit vestimento veteri : alioquin aufert supplementum novum a veteri, et major scissura fit."},{"number":22,"verse":"Et nemo mittit vinum novum in utres veteres : alioquin dirumpet vinum utres, et vinum effundetur, et utres peribunt : sed vinum novum in utres novos mitti debet."},{"number":23,"verse":"Et factum est iterum cum Dominus sabbatis ambularet per sata, et discipuli ejus cœperunt progredi, et vellere spicas."},{"number":24,"verse":"Pharisæi autem dicebant ei : Ecce, quid faciunt sabbatis quod non licet ?"},{"number":25,"verse":"Et ait illis : Numquam legistis quid fecerit David, quando necessitatem habuit, et esuriit ipse, et qui cum eo erant ?"},{"number":26,"verse":"quomodo introivit in domum Dei sub Abiathar principe sacerdotum, et panes propositionis manducavit, quos non licebat manducare, nisi sacerdotibus, et dedit eis qui cum eo erant ?"},{"number":27,"verse":"Et dicebat eis : Sabbatum propter hominem factum est, et non homo propter sabbatum."},{"number":28,"verse":"Itaque Dominus est Filius hominis, etiam sabbati."}]}