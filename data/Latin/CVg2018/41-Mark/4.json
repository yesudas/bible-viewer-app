{"bibleAbbr":"CVg2018","bookName":"Mark","bookEnglishName":"Mark","chapterNumber":4,"verses":[{"number":1,"verse":"Et iterum cœpit docere ad mare : et congregata est ad eum turba multa, ita ut navim ascendens sederet in mari, et omnis turba circa mare super terram erat :"},{"number":2,"verse":"et docebat eos in parabolis multa, et dicebat illis in doctrina sua :"},{"number":3,"verse":"Audite : ecce exiit seminans ad seminandum."},{"number":4,"verse":"Et dum seminat, aliud cecidit circa viam, et venerunt volucres cæli, et comederunt illud."},{"number":5,"verse":"Aliud vero cecidit super petrosa, ubi non habuit terram multam : et statim exortum est, quoniam non habebat altitudinem terræ :"},{"number":6,"verse":"et quando exortus est sol, exæstuavit : et eo quod non habebat radicem, exaruit."},{"number":7,"verse":"Et aliud cecidit in spinas : et ascenderunt spinæ, et suffocaverunt illud, et fructum non dedit."},{"number":8,"verse":"Et aliud cecidit in terram bonam : et dabat fructum ascendentem et crescentem, et afferebat unum triginta, unum sexaginta, et unum centum."},{"number":9,"verse":"Et dicebat : Qui habet aures audiendi, audiat."},{"number":10,"verse":"Et cum esset singularis, interrogaverunt eum hi qui cum eo erant duodecim, parabolam."},{"number":11,"verse":"Et dicebat eis : Vobis datum est nosse mysterium regni Dei : illis autem, qui foris sunt, in parabolis omnia fiunt :"},{"number":12,"verse":"ut videntes videant, et non videant : et audientes audiant, et non intelligant : nequando convertantur, et dimittantur eis peccata."},{"number":13,"verse":"Et ait illis : Nescitis parabolam hanc ? Et quomodo omnes parabolas cognoscetis ?"},{"number":14,"verse":"Qui seminat, verbum seminat."},{"number":15,"verse":"Hi autem sunt, qui circa viam, ubi seminatur verbum, et cum audierint, confestim venit Satanas, et aufert verbum, quod seminatum est in cordibus eorum."},{"number":16,"verse":"Et hi sunt similiter, qui super petrosa seminantur : qui cum audierint verbum, statim cum gaudio accipiunt illud :"},{"number":17,"verse":"et non habent radicem in se, sed temporales sunt : deinde orta tribulatione et persecutione propter verbum, confestim scandalizantur."},{"number":18,"verse":"Et alii sunt qui in spinas seminantur : hi sunt qui verbum audiunt,"},{"number":19,"verse":"et ærumnæ sæculi, et deceptio divitiarum, et circa reliqua concupiscentiæ introëuntes suffocant verbum, et sine fructu efficitur."},{"number":20,"verse":"Et hi sunt qui super terram bonam seminati sunt, qui audiunt verbum, et suscipiunt, et fructificant, unum triginta, unum sexaginta, et unum centum."},{"number":21,"verse":"Et dicebat illis : Numquid venit lucerna ut sub modio ponatur, aut sub lecto ? nonne ut super candelabrum ponatur ?"},{"number":22,"verse":"Non est enim aliquid absconditum, quod non manifestetur : nec factum est occultum, sed ut in palam veniat."},{"number":23,"verse":"Si quis habet aures audiendi, audiat."},{"number":24,"verse":"Et dicebat illis : Videte quid audiatis. In qua mensura mensi fueritis, remetietur vobis, et adjicietur vobis."},{"number":25,"verse":"Qui enim habet, dabitur illi : et qui non habet, etiam quod habet auferetur ab eo."},{"number":26,"verse":"Et dicebat : Sic est regnum Dei, quemadmodum si homo jaciat sementem in terram,"},{"number":27,"verse":"et dormiat, et exsurgat nocte et die, et semen germinet, et increscat dum nescit ille."},{"number":28,"verse":"Ultro enim terra fructificat, primum herbam, deinde spicam, deinde plenum frumentum in spica."},{"number":29,"verse":"Et cum produxerit fructus, statim mittit falcem, quoniam adest messis."},{"number":30,"verse":"Et dicebat : Cui assimilabimus regnum Dei ? aut cui parabolæ comparabimus illud ?"},{"number":31,"verse":"Sicut granum sinapis, quod cum seminatum fuerit in terra, minus est omnibus seminibus, quæ sunt in terra :"},{"number":32,"verse":"et cum seminatum fuerit, ascendit, et fit majus omnibus oleribus, et facit ramos magnos, ita ut possint sub umbra ejus aves cæli habitare."},{"number":33,"verse":"Et talibus multis parabolis loquebatur eis verbum, prout poterant audire :"},{"number":34,"verse":"sine parabola autem non loquebatur eis : seorsum autem discipulis suis disserebat omnia."},{"number":35,"verse":"Et ait illis in illa die, cum sero esset factum : Transeamus contra."},{"number":36,"verse":"Et dimittentes turbam, assumunt eum ita ut erat in navi : et aliæ naves erant cum illo."},{"number":37,"verse":"Et facta est procella magna venti, et fluctus mittebat in navim, ita ut impleretur navis."},{"number":38,"verse":"Et erat ipse in puppi super cervical dormiens : et excitant eum, et dicunt illi : Magister, non ad te pertinet, quia perimus ?"},{"number":39,"verse":"Et exsurgens comminatus est vento, et dixit mari : Tace, obmutesce. Et cessavit ventus : et facta est tranquillitas magna."},{"number":40,"verse":"Et ait illis : Quid timidi estis ? necdum habetis fidem ? et timuerunt timore magno, et dicebant ad alterutrum : Quis, putas, est iste, quia et ventus et mare obediunt ei ?"}]}