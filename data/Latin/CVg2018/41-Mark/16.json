{"bibleAbbr":"CVg2018","bookName":"Mark","bookEnglishName":"Mark","chapterNumber":16,"verses":[{"number":1,"verse":"Et cum transisset sabbatum, Maria Magdalene, et Maria Jacobi, et Salome emerunt aromata ut venientes ungerent Jesum."},{"number":2,"verse":"Et valde mane una sabbatorum, veniunt ad monumentum, orto jam sole."},{"number":3,"verse":"Et dicebant ad invicem : Quis revolvet nobis lapidem ab ostio monumenti ?"},{"number":4,"verse":"Et respicientes viderunt revolutum lapidem. Erat quippe magnus valde."},{"number":5,"verse":"Et introëuntes in monumentum viderunt juvenem sedentem in dextris, coopertum stola candida, et obstupuerunt."},{"number":6,"verse":"Qui dicit illis : Nolite expavescere : Jesum quæritis Nazarenum, crucifixum : surrexit, non est hic, ecce locus ubi posuerunt eum."},{"number":7,"verse":"Sed ite, dicite discipulis ejus, et Petro, quia præcedit vos in Galilæam : ibi eum videbitis, sicut dixit vobis."},{"number":8,"verse":"At illæ exeuntes, fugerunt de monumento : invaserat enim eas tremor et pavor : et nemini quidquam dixerunt : timebant enim."},{"number":9,"verse":"Surgens autem mane prima sabbati, apparuit primo Mariæ Magdalene, de qua ejecerat septem dæmonia."},{"number":10,"verse":"Illa vadens nuntiavit his, qui cum eo fuerant, lugentibus et flentibus."},{"number":11,"verse":"Et illi audientes quia viveret, et visus esset ab ea, non crediderunt."},{"number":12,"verse":"Post hæc autem duobus ex his ambulantibus ostensus est in alia effigie, euntibus in villam :"},{"number":13,"verse":"et illi euntes nuntiaverunt ceteris : nec illis crediderunt."},{"number":14,"verse":"Novissime recumbentibus illis undecim apparuit : et exprobravit incredulitatem eorum et duritiam cordis : quia iis, qui viderant eum resurrexisse, non crediderunt."},{"number":15,"verse":"Et dixit eis : Euntes in mundum universum prædicate Evangelium omni creaturæ."},{"number":16,"verse":"Qui crediderit, et baptizatus fuerit, salvus erit : qui vero non crediderit, condemnabitur."},{"number":17,"verse":"Signa autem eos qui crediderint, hæc sequentur : in nomine meo dæmonia ejicient : linguis loquentur novis :"},{"number":18,"verse":"serpentes tollent : et si mortiferum quid biberint, non eis nocebit : super ægros manus imponent, et bene habebunt."},{"number":19,"verse":"Et Dominus quidem Jesus postquam locutus est eis, assumptus est in cælum, et sedet a dextris Dei."},{"number":20,"verse":"Illi autem profecti prædicaverunt ubique, Domino cooperante, et sermonem confirmante, sequentibus signis."}]}