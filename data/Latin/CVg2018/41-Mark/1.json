{"bibleAbbr":"CVg2018","bookName":"Mark","bookEnglishName":"Mark","chapterNumber":1,"verses":[{"number":1,"verse":"Initium Evangelii Jesu Christi, Filii Dei."},{"number":2,"verse":"Sicut scriptum est in Isaia propheta : Ecce ego mitto angelum meum ante faciem tuam, qui præparabit viam tuam ante te."},{"number":3,"verse":"Vox clamantis in deserto : Parate viam Domini, rectas facite semitas ejus."},{"number":4,"verse":"Fuit Joannes in deserto baptizans, et prædicans baptismum pœnitentiæ in remissionem peccatorum."},{"number":5,"verse":"Et egrediebatur ad eum omnis Judææ regio, et Jerosolymitæ universi, et baptizabantur ab illo in Jordanis flumine, confitentes peccata sua."},{"number":6,"verse":"Et erat Joannes vestitus pilis cameli, et zona pellicea circa lumbos ejus, et locustas et mel silvestre edebat."},{"number":7,"verse":"Et prædicabat dicens : Venit fortior me post me, cujus non sum dignus procumbens solvere corrigiam calceamentorum ejus."},{"number":8,"verse":"Ego baptizavi vos aqua, ille vero baptizabit vos Spiritu Sancto."},{"number":9,"verse":"Et factum est : in diebus illis venit Jesus a Nazareth Galilææ : et baptizatus est a Joanne in Jordane."},{"number":10,"verse":"Et statim ascendens de aqua, vidit cælos apertos, et Spiritum tamquam columbam descendentem, et manentem in ipso."},{"number":11,"verse":"Et vox facta est de cælis : Tu es Filius meus dilectus, in te complacui."},{"number":12,"verse":"Et statim Spiritus expulit eum in desertum."},{"number":13,"verse":"Et erat in deserto quadraginta diebus, et quadraginta noctibus : et tentabatur a Satana : eratque cum bestiis, et angeli ministrabant illi."},{"number":14,"verse":"Postquam autem traditus est Joannes, venit Jesus in Galilæam, prædicans Evangelium regni Dei,"},{"number":15,"verse":"et dicens : Quoniam impletum est tempus, et appropinquavit regnum Dei : pœnitemini, et credite Evangelio."},{"number":16,"verse":"Et præteriens secus mare Galilææ, vidit Simonem, et Andream fratrem ejus, mittentes retia in mare (erant enim piscatores),"},{"number":17,"verse":"et dixit eis Jesus : Venite post me, et faciam vos fieri piscatores hominum."},{"number":18,"verse":"Et protinus relictis retibus, secuti sunt eum."},{"number":19,"verse":"Et progressus inde pusillum, vidit Jacobum Zebedæi, et Joannem fratrem ejus, et ipsos componentes retia in navi :"},{"number":20,"verse":"et statim vocavit illos. Et relicto patre suo Zebedæo in navi cum mercenariis, secuti sunt eum."},{"number":21,"verse":"Et ingrediuntur Capharnaum : et statim sabbatis ingressus in synagogam, docebat eos."},{"number":22,"verse":"Et stupebant super doctrina ejus : erat enim docens eos quasi potestatem habens, et non sicut scribæ."},{"number":23,"verse":"Et erat in synagoga eorum homo in spiritu immundo : et exclamavit,"},{"number":24,"verse":"dicens : Quid nobis et tibi, Jesu Nazarene ? venisti perdere nos ? scio qui sis, Sanctus Dei."},{"number":25,"verse":"Et comminatus est ei Jesus, dicens : Obmutesce, et exi de homine."},{"number":26,"verse":"Et discerpens eum spiritus immundus, et exclamans voce magna, exiit ab eo."},{"number":27,"verse":"Et mirati sunt omnes, ita ut conquirerent inter se dicentes : Quidnam est hoc ? quænam doctrina hæc nova ? quia in potestate etiam spiritibus immundis imperat, et obediunt ei."},{"number":28,"verse":"Et processit rumor ejus statim in omnem regionem Galilææ."},{"number":29,"verse":"Et protinus egredientes de synagoga, venerunt in domum Simonis et Andreæ, cum Jacobo et Joanne."},{"number":30,"verse":"Decumbebat autem socrus Simonis febricitans : et statim dicunt ei de illa."},{"number":31,"verse":"Et accedens elevavit eam, apprehensa manu ejus : et continuo dimisit eam febris, et ministrabat eis."},{"number":32,"verse":"Vespere autem facto cum occidisset sol, afferebant ad eum omnes male habentes, et dæmonia habentes :"},{"number":33,"verse":"et erat omnis civitas congregata ad januam."},{"number":34,"verse":"Et curavit multos, qui vexabantur variis languoribus, et dæmonia multa ejiciebat, et non sinebat ea loqui, quoniam sciebant eum."},{"number":35,"verse":"Et diluculo valde surgens, egressus abiit in desertum locum, ibique orabat."},{"number":36,"verse":"Et prosecutus est eum Simon, et qui cum illo erant."},{"number":37,"verse":"Et cum invenissent eum, dixerunt ei : Quia omnes quærunt te."},{"number":38,"verse":"Et ait illis : Eamus in proximos vicos, et civitates, ut et ibi prædicem : ad hoc enim veni."},{"number":39,"verse":"Et erat prædicans in synagogis eorum, et in omni Galilæa, et dæmonia ejiciens."},{"number":40,"verse":"Et venit ad eum leprosus deprecans eum : et genu flexo dixit ei : Si vis, potes me mundare."},{"number":41,"verse":"Jesus autem misertus ejus, extendit manum suam : et tangens eum, ait illi : Volo : mundare."},{"number":42,"verse":"Et cum dixisset, statim discessit ab eo lepra, et mundatus est."},{"number":43,"verse":"Et comminatus est ei, statimque ejecit illum,"},{"number":44,"verse":"et dicit ei : Vide nemini dixeris : sed vade, ostende te principi sacerdotum, et offer pro emundatione tua, quæ præcepit Moyses in testimonium illis."},{"number":45,"verse":"At ille egressus cœpit prædicare, et diffamare sermonem, ita ut jam non posset manifeste introire in civitatem, sed foris in desertis locis esset, et conveniebant ad eum undique."}]}