{"bibleAbbr":"CVg2018","bookName":"Mark","bookEnglishName":"Mark","chapterNumber":11,"verses":[{"number":1,"verse":"Et cum appropinquarent Jerosolymæ et Bethaniæ ad montem Olivarum, mittit duos ex discipulis suis,"},{"number":2,"verse":"et ait illis : Ite in castellum, quod contra vos est, et statim introëuntes illuc, invenietis pullum ligatum, super quem nemo adhuc hominum sedit : solvite illum, et adducite."},{"number":3,"verse":"Et si quis vobis dixerit : Quid facitis ? dicite, quia Domino necessarius est : et continuo illum dimittet huc."},{"number":4,"verse":"Et abeuntes invenerunt pullum ligatum ante januam foris in bivio : et solvunt eum."},{"number":5,"verse":"Et quidam de illic stantibus dicebant illis : Quid facitis solventes pullum ?"},{"number":6,"verse":"Qui dixerunt eis sicut præceperat illis Jesus, et dimiserunt eis."},{"number":7,"verse":"Et duxerunt pullum ad Jesum : et imponunt illi vestimenta sua, et sedit super eum."},{"number":8,"verse":"Multi autem vestimenta sua straverunt in via : alii autem frondes cædebant de arboribus, et sternebant in via."},{"number":9,"verse":"Et qui præibant, et qui sequebantur, clamabant, dicentes : Hosanna : benedictus qui venit in nomine Domini :"},{"number":10,"verse":"benedictum quod venit regnum patris nostri David : hosanna in excelsis."},{"number":11,"verse":"Et introivit Jerosolymam in templum : et circumspectis omnibus, cum jam vespera esset hora, exiit in Bethaniam cum duodecim."},{"number":12,"verse":"Et alia die cum exirent a Bethania, esuriit."},{"number":13,"verse":"Cumque vidisset a longe ficum habentem folia, venit si quid forte inveniret in ea : et cum venisset ad eam, nihil invenit præter folia : non enim erat tempus ficorum."},{"number":14,"verse":"Et respondens dixit ei : Jam non amplius in æternum ex te fructum quisquam manducet. Et audiebant discipuli ejus."},{"number":15,"verse":"Et veniunt in Jerosolymam. Et cum introisset in templum, cœpit ejicere vendentes et ementes in templo : et mensas numulariorum, et cathedras vendentium columbas evertit :"},{"number":16,"verse":"et non sinebat ut quisquam transferret vas per templum :"},{"number":17,"verse":"et docebat, dicens eis : Nonne scriptum est : Quia domus mea, domus orationis vocabitur omnibus gentibus ? vos autem fecistis eam speluncam latronum."},{"number":18,"verse":"Quo audito principes sacerdotum et scribæ, quærebant quomodo eum perderent : timebant enim eum, quoniam universa turba admirabatur super doctrina ejus."},{"number":19,"verse":"Et cum vespera facta esset, egrediebatur de civitate."},{"number":20,"verse":"Et cum mane transirent, viderunt ficum aridam factam a radicibus."},{"number":21,"verse":"Et recordatus Petrus, dixit ei : Rabbi, ecce ficus, cui maledixisti, aruit."},{"number":22,"verse":"Et respondens Jesus ait illis : Habete fidem Dei."},{"number":23,"verse":"Amen dico vobis, quia quicumque dixerit huic monti : Tollere, et mittere in mare, et non hæsitaverit in corde suo, sed crediderit, quia quodcumque dixerit fiat, fiet ei."},{"number":24,"verse":"Propterea dico vobis, omnia quæcumque orantes petitis, credite quia accipietis, et evenient vobis."},{"number":25,"verse":"Et cum stabitis ad orandum, dimittite si quid habetis adversus aliquem : ut et Pater vester, qui in cælis est, dimittat vobis peccata vestra."},{"number":26,"verse":"Quod si vos non dimiseritis : nec Pater vester, qui in cælis est, dimittet vobis peccata vestra."},{"number":27,"verse":"Et veniunt rursus Jerosolymam. Et cum ambularet in templo, accedunt ad eum summi sacerdotes, et scribæ, et seniores :"},{"number":28,"verse":"et dicunt ei : In qua potestate hæc facis ? et quis dedit tibi hanc potestatem ut ista facias ?"},{"number":29,"verse":"Jesus autem respondens, ait illis : Interrogabo vos et ego unum verbum, et respondete mihi : et dicam vobis in qua potestate hæc faciam."},{"number":30,"verse":"Baptismus Joannis, de cælo erat, an ex hominibus ? Respondete mihi."},{"number":31,"verse":"At illi cogitabant secum, dicentes : Si dixerimus : De cælo, dicet : Quare ergo non credidistis ei ?"},{"number":32,"verse":"Si dixerimus : Ex hominibus, timemus populum : omnes enim habebant Joannem quia vere propheta esset."},{"number":33,"verse":"Et respondentes dicunt Jesu : Nescimus. Et respondens Jesus ait illis : Neque ego dico vobis in qua potestate hæc faciam."}]}