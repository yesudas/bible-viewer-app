{"bibleAbbr":"CVg2018","bookName":"Mark","bookEnglishName":"Mark","chapterNumber":12,"verses":[{"number":1,"verse":"Et cœpit illis in parabolis loqui : Vineam pastinavit homo, et circumdedit sepem, et fodit lacum, et ædificavit turrim, et locavit eam agricolis, et peregre profectus est."},{"number":2,"verse":"Et misit ad agricolas in tempore servum ut ab agricolis acciperet de fructu vineæ."},{"number":3,"verse":"Qui apprehensum eum ceciderunt, et dimiserunt vacuum."},{"number":4,"verse":"Et iterum misit ad illos alium servum : et illum in capite vulneraverunt, et contumeliis affecerunt."},{"number":5,"verse":"Et rursum alium misit, et illum occiderunt : et plures alios : quosdam cædentes, alios vero occidentes."},{"number":6,"verse":"Adhuc ergo unum habens filium carissimum, et illum misit ad eos novissimum, dicens : Quia reverebuntur filium meum."},{"number":7,"verse":"Coloni autem dixerunt ad invicem : Hic est hæres : venite, occidamus eum : et nostra erit hæreditas."},{"number":8,"verse":"Et apprehendentes eum, occiderunt : et ejecerunt extra vineam."},{"number":9,"verse":"Quid ergo faciet dominus vineæ ? Veniet, et perdet colonos, et dabit vineam aliis."},{"number":10,"verse":"Nec scripturam hanc legistis : Lapidem quem reprobaverunt ædificantes, hic factus est in caput anguli :"},{"number":11,"verse":"a Domino factum est istud, et est mirabile in oculis nostris ?"},{"number":12,"verse":"Et quærebant eum tenere : et timuerunt turbam : cognoverunt enim quoniam ad eos parabolam hanc dixerit. Et relicto eo abierunt."},{"number":13,"verse":"Et mittunt ad eum quosdam ex pharisæis, et herodianis, ut eum caperent in verbo."},{"number":14,"verse":"Qui venientes dicunt ei : Magister, scimus quia verax es, et non curas quemquam : nec enim vides in faciem hominum, sed in veritate viam Dei doces. Licet dari tributum Cæsari, an non dabimus ?"},{"number":15,"verse":"Qui sciens versutiam illorum, ait illis : Quid me tentatis ? afferte mihi denarium ut videam."},{"number":16,"verse":"At illi attulerunt ei. Et ait illis : Cujus est imago hæc, et inscriptio ? Dicunt ei : Cæsaris."},{"number":17,"verse":"Respondens autem Jesus dixit illis : Reddite igitur quæ sunt Cæsaris, Cæsari : et quæ sunt Dei, Deo. Et mirabantur super eo."},{"number":18,"verse":"Et venerunt ad eum sadducæi, qui dicunt resurrectionem non esse : et interrogabant eum, dicentes :"},{"number":19,"verse":"Magister, Moyses nobis scripsit, ut si cujus frater mortuus fuerit, et dimiserit uxorem, et filios non reliquerit, accipiat frater ejus uxorem ipsius, et resuscitet semen fratri suo."},{"number":20,"verse":"Septem ergo fratres erant : et primus accepit uxorem, et mortuus est non relicto semine."},{"number":21,"verse":"Et secundus accepit eam, et mortuus est : et nec iste reliquit semen. Et tertius similiter."},{"number":22,"verse":"Et acceperunt eam similiter septem : et non reliquerunt semen. Novissima omnium defuncta est et mulier."},{"number":23,"verse":"In resurrectione ergo cum resurrexerint, cujus de his erit uxor ? septem enim habuerunt eam uxorem."},{"number":24,"verse":"Et respondens Jesus, ait illis : Nonne ideo erratis, non scientes Scripturas, neque virtutem Dei ?"},{"number":25,"verse":"Cum enim a mortuis resurrexerint, neque nubent, neque nubentur, sed sunt sicut angeli in cælis."},{"number":26,"verse":"De mortuis autem quod resurgant, non legistis in libro Moysi, super rubum, quomodo dixerit illi Deus, inquiens : Ego sum Deus Abraham, et Deus Isaac, et Deus Jacob ?"},{"number":27,"verse":"Non est Deus mortuorum, sed vivorum. Vos ergo multum erratis."},{"number":28,"verse":"Et accessit unus de scribis, qui audierat illos conquirentes, et videns quoniam bene illis responderit, interrogavit eum quod esset primum omnium mandatum."},{"number":29,"verse":"Jesus autem respondit ei : Quia primum omnium mandatum est : Audi Israël, Dominus Deus tuus, Deus unus est :"},{"number":30,"verse":"et diliges Dominum Deum tuum ex toto corde tuo, et ex tota anima tua, et ex tota mente tua, et ex tota virtute tua. Hoc est primum mandatum."},{"number":31,"verse":"Secundum autem simile est illi : Diliges proximum tuum tamquam teipsum. Majus horum aliud mandatum non est."},{"number":32,"verse":"Et ait illi scriba : Bene, Magister, in veritate dixisti, quia unus est Deus, et non est alius præter eum."},{"number":33,"verse":"Et ut diligatur ex toto corde, et ex toto intellectu, et ex tota anima, et ex tota fortitudine, et diligere proximum tamquam seipsum, majus est omnibus holocautomatibus, et sacrificiis."},{"number":34,"verse":"Jesus autem videns quod sapienter respondisset, dixit illi : Non es longe a regno Dei. Et nemo jam audebat eum interrogare."},{"number":35,"verse":"Et respondens Jesus dicebat, docens in templo : Quomodo dicunt scribæ Christum filium esse David ?"},{"number":36,"verse":"Ipse enim David dicit in Spiritu Sancto : Dixit Dominus Domino meo : Sede a dextris meis, donec ponam inimicos tuos scabellum pedum tuorum."},{"number":37,"verse":"Ipse ergo David dicit eum Dominum, et unde est filius ejus ? Et multa turba eum libenter audivit."},{"number":38,"verse":"Et dicebat eis in doctrina sua : Cavete a scribis, qui volunt in stolis ambulare, et salutari in foro,"},{"number":39,"verse":"et in primis cathedris sedere in synagogis, et primos discubitus in cœnis :"},{"number":40,"verse":"qui devorant domos viduarum sub obtentu prolixæ orationis : hi accipient prolixius judicium."},{"number":41,"verse":"Et sedens Jesus contra gazophylacium, aspiciebat quomodo turba jactaret æs in gazophylacium, et multi divites jactabant multa."},{"number":42,"verse":"Cum venisset autem vidua una pauper, misit duo minuta, quod est quadrans,"},{"number":43,"verse":"et convocans discipulos suos, ait illis : Amen dico vobis, quoniam vidua hæc pauper plus omnibus misit, qui miserunt in gazophylacium."},{"number":44,"verse":"Omnes enim ex eo, quod abundabat illis, miserunt : hæc vero de penuria sua omnia quæ habuit misit totum victum suum."}]}