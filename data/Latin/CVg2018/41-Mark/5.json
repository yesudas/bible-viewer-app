{"bibleAbbr":"CVg2018","bookName":"Mark","bookEnglishName":"Mark","chapterNumber":5,"verses":[{"number":1,"verse":"Et venerunt trans fretum maris in regionem Gerasenorum."},{"number":2,"verse":"Et exeunti ei de navi, statim occurrit de monumentis homo in spiritu immundo,"},{"number":3,"verse":"qui domicilium habebat in monumentis, et neque catenis jam quisquam poterat eum ligare :"},{"number":4,"verse":"quoniam sæpe compedibus et catenis vinctus, dirupisset catenas, et compedes comminuisset, et nemo poterat eum domare :"},{"number":5,"verse":"et semper die ac nocte in monumentis, et in montibus erat, clamans, et concidens se lapidibus."},{"number":6,"verse":"Videns autem Jesum a longe, cucurrit, et adoravit eum :"},{"number":7,"verse":"et clamans voce magna dixit : Quid mihi et tibi, Jesu Fili Dei altissimi ? adjuro te per Deum, ne me torqueas."},{"number":8,"verse":"Dicebat enim illi : Exi spiritus immunde ab homine."},{"number":9,"verse":"Et interrogabat eum : Quod tibi nomen est ? Et dicit ei : Legio mihi nomen est, quia multi sumus."},{"number":10,"verse":"Et deprecabatur eum multum, ne se expelleret extra regionem."},{"number":11,"verse":"Erat autem ibi circa montem grex porcorum magnus, pascens."},{"number":12,"verse":"Et deprecabantur eum spiritus, dicentes : Mitte nos in porcos ut in eos introëamus."},{"number":13,"verse":"Et concessit eis statim Jesus. Et exeuntes spiritus immundi introierunt in porcos : et magno impetu grex præcipitatus est in mare ad duo millia, et suffocati sunt in mari."},{"number":14,"verse":"Qui autem pascebant eos, fugerunt, et nuntiaverunt in civitatem et in agros. Et egressi sunt videre quid esset factum :"},{"number":15,"verse":"et veniunt ad Jesum : et vident illum qui a dæmonio vexabatur, sedentem, vestitum, et sanæ mentis, et timuerunt."},{"number":16,"verse":"Et narraverunt illis, qui viderant, qualiter factum esset ei qui dæmonium habuerat, et de porcis."},{"number":17,"verse":"Et rogare cœperunt eum ut discederet de finibus eorum."},{"number":18,"verse":"Cumque ascenderet navim, cœpit illum deprecari, qui a dæmonio vexatus fuerat, ut esset cum illo,"},{"number":19,"verse":"et non admisit eum, sed ait illi : Vade in domum tuam ad tuos, et annuntia illis quanta tibi Dominus fecerit, et misertus sit tui."},{"number":20,"verse":"Et abiit, et cœpit prædicare in Decapoli, quanta sibi fecisset Jesus : et omnes mirabantur."},{"number":21,"verse":"Et cum transcendisset Jesus in navi rursum trans fretum, convenit turba multa ad eum, et erat circa mare."},{"number":22,"verse":"Et venit quidam de archisynagogis nomine Jairus, et videns eum procidit ad pedes ejus,"},{"number":23,"verse":"et deprecabatur eum multum, dicens : Quoniam filia mea in extremis est, veni, impone manum super eam, ut salva sit, et vivat."},{"number":24,"verse":"Et abiit cum illo, et sequebatur eum turba multa, et comprimebant eum."},{"number":25,"verse":"Et mulier, quæ erat in profluvio sanguinis annis duodecim,"},{"number":26,"verse":"et fuerat multa perpessa a compluribus medicis : et erogaverat omnia sua, nec quidquam profecerat, sed magis deterius habebat :"},{"number":27,"verse":"cum audisset de Jesu, venit in turba retro, et tetigit vestimentum ejus :"},{"number":28,"verse":"dicebat enim : Quia si vel vestimentum ejus tetigero, salva ero."},{"number":29,"verse":"Et confestim siccatus est fons sanguinis ejus : et sensit corpore quia sanata esset a plaga."},{"number":30,"verse":"Et statim Jesus in semetipso cognoscens virtutem quæ exierat de illo, conversus ad turbam, aiebat : Quis tetigit vestimenta mea ?"},{"number":31,"verse":"Et dicebant ei discipuli sui : Vides turbam comprimentem te, et dicis : Quis me tetigit ?"},{"number":32,"verse":"Et circumspiciebat videre eam, quæ hoc fecerat."},{"number":33,"verse":"Mulier vero timens et tremens, sciens quod factum esset in se, venit et procidit ante eum, et dixit ei omnem veritatem."},{"number":34,"verse":"Ille autem dixit ei : Filia, fides tua te salvam fecit : vade in pace, et esto sana a plaga tua."},{"number":35,"verse":"Adhuc eo loquente, veniunt ab archisynagogo, dicentes : Quia filia tua mortua est : quid ultra vexas magistrum ?"},{"number":36,"verse":"Jesus autem audito verbo quod dicebatur, ait archisynagogo : Noli timere : tantummodo crede."},{"number":37,"verse":"Et non admisit quemquam se sequi nisi Petrum, et Jacobum, et Joannem fratrem Jacobi."},{"number":38,"verse":"Et veniunt in domum archisynagogi, et videt tumultum, et flentes, et ejulantes multum."},{"number":39,"verse":"Et ingressus, ait illis : Quid turbamini, et ploratis ? puella non est mortua, sed dormit."},{"number":40,"verse":"Et irridebant eum. Ipse vero ejectis omnibus assumit patrem, et matrem puellæ, et qui secum erant, et ingreditur ubi puella erat jacens."},{"number":41,"verse":"Et tenens manum puellæ, ait illi : Talitha cumi, quod est interpretatum : Puella (tibi dico), surge."},{"number":42,"verse":"Et confestim surrexit puella, et ambulabat : erat autem annorum duodecim : et obstupuerunt stupore magno."},{"number":43,"verse":"Et præcepit illis vehementer ut nemo id sciret : et dixit dari illi manducare."}]}