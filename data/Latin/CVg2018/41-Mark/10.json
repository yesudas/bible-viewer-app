{"bibleAbbr":"CVg2018","bookName":"Mark","bookEnglishName":"Mark","chapterNumber":10,"verses":[{"number":1,"verse":"Et inde exsurgens venit in fines Judææ ultra Jordanem : et conveniunt iterum turbæ ad eum : et sicut consueverat, iterum docebat illos."},{"number":2,"verse":"Et accedentes pharisæi interrogabant eum : Si licet viro uxorem dimittere : tentantes eum."},{"number":3,"verse":"At ille respondens, dixit eis : Quid vobis præcepit Moyses ?"},{"number":4,"verse":"Qui dixerunt : Moyses permisit libellum repudii scribere, et dimittere."},{"number":5,"verse":"Quibus respondens Jesus, ait : Ad duritiam cordis vestri scripsit vobis præceptum istud :"},{"number":6,"verse":"ab initio autem creaturæ masculum et feminam fecit eos Deus."},{"number":7,"verse":"Propter hoc relinquet homo patrem suum et matrem, et adhærebit ad uxorem suam :"},{"number":8,"verse":"et erunt duo in carne una. Itaque jam non sunt duo, sed una caro."},{"number":9,"verse":"Quod ergo Deus conjunxit, homo non separet."},{"number":10,"verse":"Et in domo iterum discipuli ejus de eodem interrogaverunt eum."},{"number":11,"verse":"Et ait illis : Quicumque dimiserit uxorem suam, et aliam duxerit, adulterium committit super eam."},{"number":12,"verse":"Et si uxor dimiserit virum suum, et alii nupserit, mœchatur."},{"number":13,"verse":"Et offerebant illi parvulos ut tangeret illos. Discipuli autem comminabantur offerentibus."},{"number":14,"verse":"Quos cum videret Jesus, indigne tulit, et ait illis : Sinite parvulos venire ad me, et ne prohibueritis eos : talium enim est regnum Dei."},{"number":15,"verse":"Amen dico vobis : Quisquis non receperit regnum Dei velut parvulus, non intrabit in illud."},{"number":16,"verse":"Et complexans eos, et imponens manus super illos, benedicebat eos."},{"number":17,"verse":"Et cum egressus esset in viam, procurrens quidam genu flexo ante eum, rogabat eum : Magister bone, quid faciam ut vitam æternam percipiam ?"},{"number":18,"verse":"Jesus autem dixit ei : Quid me dicis bonum ? nemo bonus, nisi unus Deus."},{"number":19,"verse":"Præcepta nosti : ne adulteres, ne occidas, ne fureris, ne falsum testimonium dixeris, ne fraudem feceris, honora patrem tuum et matrem."},{"number":20,"verse":"At ille respondens, ait illi : Magister, hæc omnia observavi a juventute mea."},{"number":21,"verse":"Jesus autem intuitus eum, dilexit eum, et dixit ei : Unum tibi deest : vade, quæcumque habes vende, et da pauperibus, et habebis thesaurum in cælo : et veni, sequere me."},{"number":22,"verse":"Qui contristatus in verbo, abiit mœrens : erat enim habens multas possessiones."},{"number":23,"verse":"Et circumspiciens Jesus, ait discipulis suis : Quam difficile qui pecunias habent, in regnum Dei introibunt !"},{"number":24,"verse":"Discipuli autem obstupescebant in verbis ejus. At Jesus rursus respondens ait illis : Filioli, quam difficile est, confidentes in pecuniis, in regnum Dei introire !"},{"number":25,"verse":"Facilius est camelum per foramen acus transire, quam divitem intrare in regnum Dei."},{"number":26,"verse":"Qui magis admirabantur, dicentes ad semetipsos : Et quis potest salvus fieri ?"},{"number":27,"verse":"Et intuens illos Jesus, ait : Apud homines impossibile est, sed non apud Deum : omnia enim possibilia sunt apud Deum."},{"number":28,"verse":"Et cœpit ei Petrus dicere : Ecce nos dimisimus omnia, et secuti sumus te."},{"number":29,"verse":"Respondens Jesus, ait : Amen dico vobis : Nemo est qui reliquerit domum, aut fratres, aut sorores, aut patrem, aut matrem, aut filios, aut agros propter me et propter Evangelium,"},{"number":30,"verse":"qui non accipiat centies tantum, nunc in tempore hoc : domos, et fratres, et sorores, et matres, et filios, et agros, cum persecutionibus, et in sæculo futuro vitam æternam."},{"number":31,"verse":"Multi autem erunt primi novissimi, et novissimi primi."},{"number":32,"verse":"Erant autem in via ascendentes Jerosolymam : et præcedebat illos Jesus, et stupebant : et sequentes timebant. Et assumens iterum duodecim, cœpit illis dicere quæ essent ei eventura."},{"number":33,"verse":"Quia ecce ascendimus Jerosolymam, et Filius hominis tradetur principibus sacerdotum, et scribis, et senioribus, et damnabunt eum morte, et tradent eum gentibus :"},{"number":34,"verse":"et illudent ei, et conspuent eum, et flagellabunt eum, et interficient eum : et tertia die resurget."},{"number":35,"verse":"Et accedunt ad eum Jacobus et Joannes filii Zebedæi, dicentes : Magister, volumus ut quodcumque petierimus, facias nobis."},{"number":36,"verse":"At ille dixit eis : Quid vultis ut faciam vobis ?"},{"number":37,"verse":"Et dixerunt : Da nobis ut unus ad dexteram tuam, et alius ad sinistram tuam sedeamus in gloria tua."},{"number":38,"verse":"Jesus autem ait eis : Nescitis quid petatis : potestis bibere calicem, quem ego bibo, aut baptismo, quo ego baptizor, baptizari ?"},{"number":39,"verse":"At illi dixerunt ei : Possumus. Jesus autem ait eis : Calicem quidem, quem ego bibo, bibetis ; et baptismo, quo ego baptizor, baptizabimini :"},{"number":40,"verse":"sedere autem ad dexteram meam, vel ad sinistram, non est meum dare vobis, sed quibus paratum est."},{"number":41,"verse":"Et audientes decem, cœperunt indignari de Jacobo et Joanne."},{"number":42,"verse":"Jesus autem vocans eos, ait illis : Scitis quia hi, qui videntur principari gentibus, dominantur eis : et principes eorum potestatem habent ipsorum."},{"number":43,"verse":"Non ita est autem in vobis, sed quicumque voluerit fieri major, erit vester minister :"},{"number":44,"verse":"et quicumque voluerit in vobis primus esse, erit omnium servus."},{"number":45,"verse":"Nam et Filius hominis non venit ut ministraretur ei, sed ut ministraret, et daret animam suam redemptionem pro multis."},{"number":46,"verse":"Et veniunt Jericho : et proficiscente eo de Jericho, et discipulis ejus, et plurima multitudine, filius Timæi Bartimæus cæcus, sedebat juxta viam mendicans."},{"number":47,"verse":"Qui cum audisset quia Jesus Nazarenus est, cœpit clamare, et dicere : Jesu fili David, miserere mei."},{"number":48,"verse":"Et comminabantur ei multi ut taceret. At ille multo magis clamabat : Fili David, miserere mei."},{"number":49,"verse":"Et stans Jesus præcepit illum vocari. Et vocant cæcum, dicentes ei : Animæquior esto : surge, vocat te."},{"number":50,"verse":"Qui projecto vestimento suo exiliens, venit ad eum."},{"number":51,"verse":"Et respondens Jesus dixit illi : Quid tibi vis faciam ? Cæcus autem dixit ei : Rabboni, ut videam."},{"number":52,"verse":"Jesus autem ait illi : Vade, fides tua te salvum fecit. Et confestim vidit, et sequebatur eum in via."}]}