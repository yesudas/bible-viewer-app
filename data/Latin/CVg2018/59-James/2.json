{"bibleAbbr":"CVg2018","bookName":"James","bookEnglishName":"James","chapterNumber":2,"verses":[{"number":1,"verse":"Fratres mei, nolite in personarum acceptione habere fidem Domini nostri Jesu Christi gloriæ."},{"number":2,"verse":"Etenim si introierit in conventum vestrum vir aureum annulum habens in veste candida, introierit autem et pauper in sordido habitu,"},{"number":3,"verse":"et intendatis in eum qui indutus est veste præclara, et dixeritis ei : Tu sede hic bene : pauperi autem dicatis : Tu sta illic ; aut sede sub scabello pedum meorum :"},{"number":4,"verse":"nonne judicatis apud vosmetipsos, et facti estis judices cogitationum iniquarum ?"},{"number":5,"verse":"Audite, fratres mei dilectissimi : nonne Deus elegit pauperes in hoc mundo, divites in fide, et hæredes regni, quod repromisit Deus diligentibus se ?"},{"number":6,"verse":"vos autem exhonorastis pauperem. Nonne divites per potentiam opprimunt vos, et ipsi trahunt vos ad judicia ?"},{"number":7,"verse":"nonne ipsi blasphemant bonum nomen, quod invocatum est super vos ?"},{"number":8,"verse":"Si tamen legem perficitis regalem secundum Scripturas : Diliges proximum tuum sicut teipsum : bene facitis :"},{"number":9,"verse":"si autem personas accipitis, peccatum operamini, redarguti a lege quasi transgressores."},{"number":10,"verse":"Quicumque autem totam legem servaverit, offendat autem in uno, factus est omnium reus."},{"number":11,"verse":"Qui enim dixit : Non mœchaberis, dixit et : Non occides. Quod si non mœchaberis, occides autem, factus es transgressor legis."},{"number":12,"verse":"Sic loquimini, et sic facite sicut per legem libertatis incipientes judicari."},{"number":13,"verse":"Judicium enim sine misericordia illi qui non fecit misericordiam : superexaltat autem misericordia judicium."},{"number":14,"verse":"Quid proderit, fratres mei, si fidem quis dicat se habere, opera autem non habeat ? numquid poterit fides salvare eum ?"},{"number":15,"verse":"Si autem frater et soror nudi sint, et indigeant victu quotidiano,"},{"number":16,"verse":"dicat autem aliquis ex vobis illis : Ite in pace, calefacimini et saturamini : non dederitis autem eis quæ necessaria sunt corpori, quid proderit ?"},{"number":17,"verse":"Sic et fides, si non habeat opera, mortua est in semetipsa."},{"number":18,"verse":"Sed dicet quis : Tu fidem habes, et ego opera habeo : ostende mihi fidem tuam sine operibus : et ego ostendam tibi ex operibus fidem meam."},{"number":19,"verse":"Tu credis quoniam unus est Deus : bene facis : et dæmones credunt, et contremiscunt."},{"number":20,"verse":"Vis autem scire, o homo inanis, quoniam fides sine operibus mortua est ?"},{"number":21,"verse":"Abraham pater noster nonne ex operibus justificatus est, offerens Isaac filium suum super altare ?"},{"number":22,"verse":"Vides quoniam fides cooperabatur operibus illius : et ex operibus fides consummata est ?"},{"number":23,"verse":"Et suppleta est Scriptura, dicens : Credidit Abraham Deo, et reputatum est illi ad justitiam, et amicus Dei appellatus est."},{"number":24,"verse":"Videtis quoniam ex operibus justificatur homo, et non ex fide tantum ?"},{"number":25,"verse":"Similiter et Rahab meretrix, nonne ex operibus justificata est, suscipiens nuntios, et alia via ejiciens ?"},{"number":26,"verse":"Sicut enim corpus sine spiritu mortuum est, ita et fides sine operibus mortua est."}]}