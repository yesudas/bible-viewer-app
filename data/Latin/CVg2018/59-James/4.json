{"bibleAbbr":"CVg2018","bookName":"James","bookEnglishName":"James","chapterNumber":4,"verses":[{"number":1,"verse":"Unde bella et lites in vobis ? nonne hinc : ex concupiscentiis vestris, quæ militant in membris vestris ?"},{"number":2,"verse":"concupiscitis, et non habetis : occiditis, et zelatis : et non potestis adipisci : litigatis, et belligeratis, et non habetis, propter quod non postulatis."},{"number":3,"verse":"Petitis, et non accipitis : eo quod male petatis : ut in concupiscentiis vestris insumatis."},{"number":4,"verse":"Adulteri, nescitis quia amicitia hujus mundi inimica est Dei ? quicumque ergo voluerit amicus esse sæculi hujus, inimicus Dei constituitur."},{"number":5,"verse":"An putatis quia inaniter Scriptura dicat : Ad invidiam concupiscit spiritus qui habitat in vobis ?"},{"number":6,"verse":"majorem autem dat gratiam. Propter quod dicit : Deus superbis resistit, humilibus autem dat gratiam."},{"number":7,"verse":"Subditi ergo estote Deo, resistite autem diabolo, et fugiet a vobis."},{"number":8,"verse":"Appropinquate Deo, et appropinquabit vobis. Emundate manus, peccatores : et purificate corda, duplices animo."},{"number":9,"verse":"Miseri estote, et lugete, et plorate : risus vester in luctum convertatur, et gaudium in mœrorem."},{"number":10,"verse":"Humiliamini in conspectu Domini, et exaltabit vos."},{"number":11,"verse":"Nolite detrahere alterutrum fratres. Qui detrahit fratri, aut qui judicat fratrem suum, detrahit legi, et judicat legem. Si autem judicas legem, non es factor legis, sed judex."},{"number":12,"verse":"Unus est legislator et judex, qui potest perdere et liberare."},{"number":13,"verse":"Tu autem quis es, qui judicas proximum ? Ecce nunc qui dicitis : Hodie, aut crastino ibimus in illam civitatem, et faciemus ibi quidem annum, et mercabimur, et lucrum faciemus :"},{"number":14,"verse":"qui ignoratis quid erit in crastino."},{"number":15,"verse":"Quæ est enim vita vestra ? vapor est ad modicum parens, et deinceps exterminabitur ; pro eo ut dicatis : Si Dominus voluerit. Et : Si vixerimus, faciemus hoc, aut illud."},{"number":16,"verse":"Nunc autem exsultatis in superbiis vestris. Omnis exsultatio talis, maligna est."},{"number":17,"verse":"Scienti igitur bonum facere, et non facienti, peccatum est illi."}]}