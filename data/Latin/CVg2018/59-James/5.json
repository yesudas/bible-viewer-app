{"bibleAbbr":"CVg2018","bookName":"James","bookEnglishName":"James","chapterNumber":5,"verses":[{"number":1,"verse":"Agite nunc divites, plorate ululantes in miseriis vestris, quæ advenient vobis."},{"number":2,"verse":"Divitiæ vestræ putrefactæ sunt, et vestimenta vestra a tineis comesta sunt."},{"number":3,"verse":"Aurum et argentum vestrum æruginavit : et ærugo eorum in testimonium vobis erit, et manducabit carnes vestras sicut ignis. Thesaurizastis vobis iram in novissimis diebus."},{"number":4,"verse":"Ecce merces operariorum, qui messuerunt regiones vestras, quæ fraudata est a vobis, clamat : et clamor eorum in aures Domini sabbaoth introivit."},{"number":5,"verse":"Epulati estis super terram, et in luxuriis enutristis corda vestra in die occisionis."},{"number":6,"verse":"Addixistis, et occidistis justum, et non restitit vobis."},{"number":7,"verse":"Patientes igitur estote, fratres, usque ad adventum Domini. Ecce agricola exspectat pretiosum fructum terræ, patienter ferens donec accipiat temporaneum et serotinum."},{"number":8,"verse":"Patientes igitur estote et vos, et confirmate corda vestra : quoniam adventus Domini appropinquavit."},{"number":9,"verse":"Nolite ingemiscere, fratres, in alterutrum, ut non judicemini. Ecce judex ante januam assistit."},{"number":10,"verse":"Exemplum accipite, fratres, exitus mali, laboris, et patientiæ, prophetas qui locuti sunt in nomine Domini."},{"number":11,"verse":"Ecce beatificamus eos qui sustinuerunt. Sufferentiam Job audistis, et finem Domini vidistis, quoniam misericors Dominus est, et miserator."},{"number":12,"verse":"Ante omnia autem, fratres mei, nolite jurare, neque per cælum, neque per terram, neque aliud quodcumque juramentum. Sit autem sermo vester : Est, est : Non, non : ut non sub judicio decidatis."},{"number":13,"verse":"Tristatur aliquis vestrum ? oret. Æquo animo est ? psallat."},{"number":14,"verse":"Infirmatur quis in vobis ? inducat presbyteros ecclesiæ, et orent super eum, ungentes eum oleo in nomine Domini :"},{"number":15,"verse":"et oratio fidei salvabit infirmum, et alleviabit eum Dominus : et si in peccatis sit, remittentur ei."},{"number":16,"verse":"Confitemini ergo alterutrum peccata vestra, et orate pro invicem ut salvemini : multum enim valet deprecatio justi assidua."},{"number":17,"verse":"Elias homo erat similis nobis passibilis : et oratione oravit ut non plueret super terram, et non pluit annos tres, et menses sex."},{"number":18,"verse":"Et rursum oravit : et cælum dedit pluviam, et terra dedit fructum suum."},{"number":19,"verse":"Fratres mei, si quis ex vobis erraverit a veritate, et converterit quis eum :"},{"number":20,"verse":"scire debet quoniam qui converti fecerit peccatorem ab errore viæ suæ, salvabit animam ejus a morte, et operiet multitudinem peccatorum."}]}