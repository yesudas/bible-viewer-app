{"bibleAbbr":"CVg2018","bookName":"2 Thessalonians","bookEnglishName":"2 Thessalonians","chapterNumber":1,"verses":[{"number":1,"verse":"Paulus, et Sylvanus, et Timotheus, ecclesiæ Thessalonicensium in Deo Patre nostro, et Domino Jesu Christo."},{"number":2,"verse":"Gratia vobis, et pax a Deo Patre nostro, et Domino Jesu Christo."},{"number":3,"verse":"Gratias agere debemus semper Deo pro vobis, fratres, ita ut dignum est, quoniam supercrescit fides vestra, et abundat caritas uniuscujusque vestrum in invicem :"},{"number":4,"verse":"ita ut et nos ipsi in vobis gloriemur in ecclesiis Dei, pro patientia vestra, et fide, et in omnibus persecutionibus vestris, et tribulationibus, quas sustinetis"},{"number":5,"verse":"in exemplum justi judicii Dei, ut digni habeamini in regno Dei, pro quo et patimini."},{"number":6,"verse":"Si tamen justum est apud Deum retribuere tribulationem iis qui vos tribulant :"},{"number":7,"verse":"et vobis, qui tribulamini, requiem nobiscum in revelatione Domini Jesu de cælo cum angelis virtutis ejus,"},{"number":8,"verse":"in flamma ignis dantis vindictam iis qui non noverunt Deum, et qui non obediunt Evangelio Domini nostri Jesu Christi,"},{"number":9,"verse":"qui pœnas dabunt in interitu æternas a facie Domini, et a gloria virtutis ejus :"},{"number":10,"verse":"cum venerit glorificari in sanctis suis, et admirabilis fieri in omnibus, qui crediderunt, quia creditum est testimonium nostrum super vos in die illo."},{"number":11,"verse":"In quo etiam oramus semper pro vobis : ut dignetur vos vocatione sua Deus noster, et impleat omnem voluntatem bonitatis, et opus fidei in virtute,"},{"number":12,"verse":"ut clarificetur nomen Domini nostri Jesu Christi in vobis, et vos in illo secundum gratiam Dei nostri, et Domini Jesu Christi."}]}