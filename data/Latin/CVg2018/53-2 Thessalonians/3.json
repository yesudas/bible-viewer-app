{"bibleAbbr":"CVg2018","bookName":"2 Thessalonians","bookEnglishName":"2 Thessalonians","chapterNumber":3,"verses":[{"number":1,"verse":"De cetero fratres, orate pro nobis ut sermo Dei currat, et clarificetur, sicut et apud vos :"},{"number":2,"verse":"et ut liberemur ab importunis, et malis hominibus : non enim omnium est fides."},{"number":3,"verse":"Fidelis autem Deus est, qui confirmabit vos, et custodiet a malo."},{"number":4,"verse":"Confidimus autem de vobis, in Domino, quoniam quæ præcepimus, et facitis, et facietis."},{"number":5,"verse":"Dominus autem dirigat corda vestra in caritate Dei, et patientia Christi."},{"number":6,"verse":"Denuntiamus autem vobis, fratres, in nomine Domini nostri Jesu Christi, ut subtrahatis vos ab omni fratre ambulante inordinate, et non secundum traditionem, quam acceperunt a nobis."},{"number":7,"verse":"Ipsi enim scitis quemadmodum oporteat imitari nos : quoniam non inquieti fuimus inter vos :"},{"number":8,"verse":"neque gratis panem manducavimus ab aliquo, sed in labore, et in fatigatione, nocte et die operantes, ne quem vestrum gravaremus."},{"number":9,"verse":"Non quasi non habuerimus potestatem, sed ut nosmetipsos formam daremus vobis ad imitandum nos."},{"number":10,"verse":"Nam et cum essemus apud vos, hoc denuntiabamus vobis : quoniam si quis non vult operari, nec manducet."},{"number":11,"verse":"Audivimus enim inter vos quosdam ambulare inquiete, nihil operantes, sed curiose agentes."},{"number":12,"verse":"Iis autem, qui ejusmodi sunt, denuntiemus, et obsecramus in Domino Jesu Christo, ut cum silentio operantes, suum panem manducent."},{"number":13,"verse":"Vos autem, fratres, nolite deficere benefacientes."},{"number":14,"verse":"Quod si quis non obedit verbo nostro per epistolam, hunc notate, et ne commisceamini cum illo ut confundatur :"},{"number":15,"verse":"et nolite quasi inimicum existimare, sed corripite ut fratrem."},{"number":16,"verse":"Ipse autem Dominus pacis det vobis pacem sempiternam in omni loco. Dominus sit cum omnibus vobis."},{"number":17,"verse":"Salutatio, mea manu Pauli : quod est signum in omni epistola, ita scribo."},{"number":18,"verse":"Gratia Domini nostri Jesu Christi cum omnibus vobis. Amen."}]}