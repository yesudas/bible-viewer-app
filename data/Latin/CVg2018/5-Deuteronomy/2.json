{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":2,"verses":[{"number":1,"verse":"Profectique inde, venimus in solitudinem, quæ ducit ad mare Rubrum, sicut mihi dixerat Dominus : et circuivimus montem Seir longo tempore."},{"number":2,"verse":"Dixitque Dominus ad me :"},{"number":3,"verse":"Sufficit vobis circuire montem istum : ite contra aquilonem :"},{"number":4,"verse":"et populo præcipe, dicens : Transibitis per terminos fratrum vestrorum filiorum Esau, qui habitant in Seir, et timebunt vos."},{"number":5,"verse":"Videte ergo diligenter ne moveamini contra eos. Neque enim dabo vobis de terra eorum quantum potest unius pedis calcare vestigium, quia in possessionem Esau dedi montem Seir."},{"number":6,"verse":"Cibos emetis ab eis pecunia, et comedetis : aquam emptam haurietis, et bibetis."},{"number":7,"verse":"Dominus Deus tuus benedixit tibi in omni opere manuum tuarum : novit iter tuum, quomodo transieris solitudinem hanc magnam, per quadraginta annos habitans tecum Dominus Deus tuus, et nihil tibi defuit."},{"number":8,"verse":"Cumque transissemus fratres nostros filios Esau, qui habitabant in Seir, per viam campestrem de Elath, et de Asiongaber, venimus ad iter quod ducit in desertum Moab."},{"number":9,"verse":"Dixitque Dominus ad me : Non pugnes contra Moabitas, nec ineas adversus eos prælium : non enim dabo tibi quidquam de terra eorum, quia filiis Loth tradidi Ar in possessionem."},{"number":10,"verse":"Emim primi fuerunt habitatores ejus, populus magnus, et validus, et tam excelsus ut de Enacim stirpe,"},{"number":11,"verse":"quasi gigantes crederentur, et essent similes filiorum Enacim. Denique Moabitæ appellant eos Emim."},{"number":12,"verse":"In Seir autem prius habitaverunt Horrhæi : quibus expulsis atque deletis, habitaverunt filii Esau, sicut fecit Israël in terra possessionis suæ, quam dedit illi Dominus."},{"number":13,"verse":"Surgentes ergo ut transiremus torrentem Zared, venimus ad eum."},{"number":14,"verse":"Tempus autem, quo ambulavimus de Cadesbarne usque ad transitum torrentis Zared, triginta et octo annorum fuit : donec consumeretur omnis generatio hominum bellatorum de castris, sicut juraverat Dominus :"},{"number":15,"verse":"cujus manus fuit adversum eos, ut interirent de castrorum medio."},{"number":16,"verse":"Postquam autem universi ceciderunt pugnatores,"},{"number":17,"verse":"locutus est Dominus ad me, dicens :"},{"number":18,"verse":"Tu transibis hodie terminos Moab, urbem nomine Ar :"},{"number":19,"verse":"et accedens in vicina filiorum Ammon, cave ne pugnes contra eos, nec movearis ad prælium : non enim dabo tibi de terra filiorum Ammon, quia filiis Loth dedi eam in possessionem."},{"number":20,"verse":"Terra gigantum reputata est : et in ipsa olim habitaverunt gigantes, quos Ammonitæ vocant Zomzommim,"},{"number":21,"verse":"populus magnus, et multus, et proceræ longitudinis, sicut Enacim, quos delevit Dominus a facie eorum : et fecit illos habitare pro eis,"},{"number":22,"verse":"sicut fecerat filiis Esau, qui habitant in Seir, delens Horrhæos, et terram eorum illis tradens, quam possident usque in præsens."},{"number":23,"verse":"Hevæos quoque, qui habitabant in Haserim usque Gazan, Cappadoces expulerunt : qui egressi de Cappadocia deleverunt eos, et habitaverunt pro illis."},{"number":24,"verse":"Surgite, et transite torrentem Arnon : ecce tradidi in manu tua Sehon regem Hesebon Amorrhæum, et terram ejus incipe possidere, et committe adversus eum prælium."},{"number":25,"verse":"Hodie incipiam mittere terrorem atque formidinem tuam in populos, qui habitant sub omni cælo : ut audito nomine tuo paveant, et in morem parturientium contremiscant, et dolore teneantur."},{"number":26,"verse":"Misi ergo nuntios de solitudine Cademoth ad Sehon regem Hesebon verbis pacificis, dicens :"},{"number":27,"verse":"Transibimus per terram tuam : publica gradiemur via ; non declinabimus neque ad dexteram, neque ad sinistram."},{"number":28,"verse":"Alimenta pretio vende nobis, ut vescamur : aquam pecunia tribue, et sic bibemus. Tantum est ut nobis concedas transitum,"},{"number":29,"verse":"sicut fecerunt filii Esau, qui habitant in Seir, et Moabitæ, qui morantur in Ar : donec veniamus ad Jordanem, et transeamus ad terram, quam Dominus Deus noster daturus est nobis."},{"number":30,"verse":"Noluitque Sehon rex Hesebon dare nobis transitum : quia induraverat Dominus Deus tuus spiritum ejus, et obfirmaverat cor illius, ut traderetur in manus tuas, sicut nunc vides."},{"number":31,"verse":"Dixitque Dominus ad me : Ecce cœpi tibi tradere Sehon, et terram ejus : incipe possidere eam."},{"number":32,"verse":"Egressusque est Sehon obviam nobis cum omni populo suo ad prælium in Jasa."},{"number":33,"verse":"Et tradidit eum Dominus Deus noster nobis : percussimusque eum cum filiis suis et omni populo suo."},{"number":34,"verse":"Cunctasque urbes in tempore illo cepimus, interfectis habitatoribus earum, viris ac mulieribus et parvulis : non reliquimus in eis quidquam,"},{"number":35,"verse":"absque jumentis, quæ in partem venere prædantium : et spoliis urbium, quas cepimus"},{"number":36,"verse":"ab Aroër, quæ est super ripam torrentis Arnon, oppido quod in valle situm est, usque Galaad. Non fuit vicus et civitas, quæ nostras effugeret manus : omnes tradidit Dominus Deus noster nobis,"},{"number":37,"verse":"absque terra filiorum Ammon, ad quam non accessimus : et cunctis quæ adjacent torrenti Jeboc, et urbibus montanis, universisque locis, a quibus nos prohibuit Dominus Deus noster."}]}