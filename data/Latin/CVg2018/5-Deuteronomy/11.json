{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":11,"verses":[{"number":1,"verse":"Ama itaque Dominum Deum tuum, et observa præcepta ejus et cæremonias, judicia atque mandata, omni tempore."},{"number":2,"verse":"Cognoscite hodie quæ ignorant filii vestri, qui non viderunt disciplinam Domini Dei vestri, magnalia ejus et robustam manum, extentumque brachium,"},{"number":3,"verse":"signa et opera quæ fecit in medio Ægypti Pharaoni regi, et universæ terræ ejus,"},{"number":4,"verse":"omnique exercitui Ægyptiorum, et equis ac curribus : quomodo operuerint eos aquæ maris Rubri, cum vos persequerentur, et deleverit eos Dominus usque in præsentem diem :"},{"number":5,"verse":"vobisque quæ fecerit in solitudine donec veniretis ad hunc locum :"},{"number":6,"verse":"et Dathan atque Abiron filiis Eliab, qui fuit filius Ruben : quos aperto ore suo terra absorbuit, cum domibus et tabernaculis, et universa substantia eorum, quam habebant in medio Israël."},{"number":7,"verse":"Oculi vestri viderunt opera Domini magna quæ fecit,"},{"number":8,"verse":"ut custodiatis universa mandata illius, quæ ego hodie præcipio vobis, et possitis introire, et possidere terram, ad quam ingredimini,"},{"number":9,"verse":"multoque in ea vivatis tempore : quam sub juramento pollicitus est Dominus patribus vestris, et semini eorum, lacte et melle manantem."},{"number":10,"verse":"Terra enim, ad quam ingrederis possidendam, non est sicut terra Ægypti, de qua existi, ubi jacto semine in hortorum morem aquæ ducuntur irriguæ :"},{"number":11,"verse":"sed montuosa est et campestris, de cælo expectans pluvias,"},{"number":12,"verse":"quam Dominus Deus tuus semper invisit, et oculi illius in ea sunt a principio anni usque ad finem ejus."},{"number":13,"verse":"Si ergo obedieritis mandatis meis, quæ ego hodie præcipio vobis, ut diligatis Dominum Deum vestrum, et serviatis ei in toto corde vestro, et in tota anima vestra :"},{"number":14,"verse":"dabit pluviam terræ vestræ temporaneam et serotinam, ut colligatis frumentum, et vinum, et oleum,"},{"number":15,"verse":"fœnumque ex agris ad pascenda jumenta, et ut ipsi comedatis ac saturemini."},{"number":16,"verse":"Cavete ne forte decipiatur cor vestrum, et recedatis a Domino, serviatisque diis alienis, et adoretis eos :"},{"number":17,"verse":"iratusque Dominus claudat cælum, et pluviæ non descendant, nec terra det germen suum, pereatisque velociter de terra optima, quam Dominus daturus est vobis."},{"number":18,"verse":"Ponite hæc verba mea in cordibus et in animis vestris, et suspendite ea pro signo in manibus, et inter oculos vestros collocate."},{"number":19,"verse":"Docete filios vestros ut illa meditentur : quando sederis in domo tua, et ambulaveris in via, et accubueris atque surrexeris."},{"number":20,"verse":"Scribes ea super postes et januas domus tuæ,"},{"number":21,"verse":"ut multiplicentur dies tui, et filiorum tuorum in terra, quam juravit Dominus patribus tuis, ut daret eis quamdiu cælum imminet terræ."},{"number":22,"verse":"Si enim custodieritis mandata quæ ego præcipio vobis, et feceritis ea, ut diligatis Dominum Deum vestrum, et ambuletis in omnibus viis ejus, adhærentes ei,"},{"number":23,"verse":"disperdet Dominus omnes gentes istas ante faciem vestram, et possidebitis eas, quæ majores et fortiores vobis sunt."},{"number":24,"verse":"Omnis locus, quem calcaverit pes vester, vester erit. A deserto, et a Libano, a flumine magno Euphrate usque ad mare occidentale erunt termini vestri."},{"number":25,"verse":"Nullus stabit contra vos : terrorem vestrum et formidinem dabit Dominus Deus vester super omnem terram quam calcaturi estis, sicut locutus est vobis."},{"number":26,"verse":"En propono in conspectu vestro hodie benedictionem et maledictionem :"},{"number":27,"verse":"benedictionem, si obedieritis mandatis Domini Dei vestri, quæ ego hodie præcipio vobis :"},{"number":28,"verse":"maledictionem, si non obedieritis mandatis Domini Dei vestri, sed recesseritis de via, quam ego nunc ostendo vobis, et ambulaveritis post deos alienos, quos ignoratis."},{"number":29,"verse":"Cum vero introduxerit te Dominus Deus tuus in terram, ad quam pergis habitandam, pones benedictionem super montem Garizim, maledictionem super montem Hebal :"},{"number":30,"verse":"qui sunt trans Jordanem, post viam quæ vergit ad solis occubitum in terra Chananæi, qui habitat in campestribus contra Galgalam, quæ est juxta vallem tendentem et intrantem procul."},{"number":31,"verse":"Vos enim transibitis Jordanem, ut possideatis terram quam Dominus Deus vester daturus est vobis, ut habeatis et possideatis illam."},{"number":32,"verse":"Videte ergo ut impleatis cæremonias atque judicia, quæ ego hodie ponam in conspectu vestro."}]}