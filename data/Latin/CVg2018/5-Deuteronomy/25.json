{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":25,"verses":[{"number":1,"verse":"Si fuerit causa inter aliquos, et interpellaverint judices : quem justum esse perspexerint, illi justitiæ palmam dabunt : quem impium, condemnabunt impietatis."},{"number":2,"verse":"Sin autem eum, qui peccavit, dignum viderint plagis : prosternent, et coram se facient verberari. Pro mensura peccati erit et plagarum modus :"},{"number":3,"verse":"ita dumtaxat, ut quadragenarium numerum non excedant : ne fœde laceratus ante oculos tuos abeat frater tuus."},{"number":4,"verse":"Non ligabis os bovis terentis in area fruges tuas."},{"number":5,"verse":"Quando habitaverint fratres simul, et unus ex eis absque liberis mortuus fuerit, uxor defuncti non nubet alteri : sed accipiet eam frater ejus, et suscitabit semen fratris sui :"},{"number":6,"verse":"et primogenitum ex ea filium nomine illius appellabit, ut non deleatur nomen ejus ex Israël."},{"number":7,"verse":"Sin autem noluerit accipere uxorem fratris sui, quæ ei lege debetur, perget mulier ad portam civitatis, et interpellabit majores natu, dicetque : Non vult frater viri mei suscitare nomen fratris sui in Israël, nec me in conjugem sumere."},{"number":8,"verse":"Statimque accersiri eum facient, et interrogabunt. Si responderit : Nolo eam uxorem accipere :"},{"number":9,"verse":"accedet mulier ad eum coram senioribus, et tollet calceamentum de pede ejus, spuetque in faciem illius, et dicet : Sic fiet homini, qui non ædificat domum fratris sui."},{"number":10,"verse":"Et vocabitur nomen illius in Israël, Domus discalceati."},{"number":11,"verse":"Si habuerint inter se jurgium viri duo, et unus contra alterum rixari cœperit, volensque uxor alterius eruere virum suum de manu fortioris, miseritque manum, et apprehenderit verenda ejus :"},{"number":12,"verse":"abscides manum illius, nec flecteris super eam ulla misericordia."},{"number":13,"verse":"Non habebis in sacculo diversa pondera, majus et minus :"},{"number":14,"verse":"nec erit in domo tua modius major, et minor."},{"number":15,"verse":"Pondus habebis justum et verum, et modius æqualis et verus erit tibi : ut multo vivas tempore super terram, quam Dominus Deus tuus dederit tibi."},{"number":16,"verse":"Abominatur enim Dominus tuus eum qui facit hæc, et aversatur omnem injustitiam."},{"number":17,"verse":"Memento quæ fecerit tibi Amalec in via quando egrediebaris ex Ægypto :"},{"number":18,"verse":"quomodo occurrerit tibi, et extremos agminis tui, qui lassi residebant, ceciderit, quando tu eras fame et labore confectus : et non timuerit Deum."},{"number":19,"verse":"Cum ergo Dominus Deus tuus dederit tibi requiem, et subjecerit cunctas per circuitum nationes in terra, quam tibi pollicitus est : delebis nomen ejus sub cælo. Cave ne obliviscaris."}]}