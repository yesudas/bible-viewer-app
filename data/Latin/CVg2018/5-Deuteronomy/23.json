{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":23,"verses":[{"number":1,"verse":"Non intravit eunuchus, attritis vel amputatis testiculis et abscisso veretro, ecclesiam Domini."},{"number":2,"verse":"Non ingredietur mamzer, hoc est, de scorto natus, in ecclesiam Domini, usque ad decimam generationem."},{"number":3,"verse":"Ammonites et Moabites etiam post decimam generationem non intrabunt ecclesiam Domini in æternum :"},{"number":4,"verse":"quia noluerunt vobis occurrere cum pane et aqua in via quando egressi estis de Ægypto : et quia conduxerunt contra te Balaam filium Beor de Mesopotamia Syriæ, ut malediceret tibi :"},{"number":5,"verse":"et noluit Dominus Deus tuus audire Balaam, vertitque maledictionem ejus in benedictionem tuam, eo quod diligeret te."},{"number":6,"verse":"Non facies cum eis pacem, nec quæras eis bona cunctis diebus vitæ tuæ in sempiternum."},{"number":7,"verse":"Non abominaberis Idumæum, quia frater tuus est : nec Ægyptium, quia advena fuisti in terra ejus."},{"number":8,"verse":"Qui nati fuerint ex eis, tertia generatione intrabunt in ecclesiam Domini."},{"number":9,"verse":"Quando egressus fueris adversus hostes tuos in pugnam, custodies te ab omni re mala."},{"number":10,"verse":"Si fuerit inter vos homo, qui nocturno pollutus sit somnio, egredietur extra castra,"},{"number":11,"verse":"et non revertetur, priusquam ad vesperam lavetur aqua : et post solis occasum regredietur in castra."},{"number":12,"verse":"Habebis locum extra castra, ad quem egrediaris ad requisita naturæ,"},{"number":13,"verse":"gerens paxillum in balteo : cumque sederis, fodies per circuitum, et egesta humo operies"},{"number":14,"verse":"quo revelatus es : Dominus enim Deus tuus ambulat in medio castrorum, ut eruat te, et tradat tibi inimicos tuos : et sint castra tua sancta, et nihil in eis appareat fœditatis, ne derelinquat te."},{"number":15,"verse":"Non trades servum domino suo, qui ad te confugerit."},{"number":16,"verse":"Habitabit tecum in loco, qui ei placuerit, et in una urbium tuarum requiescet : ne contristes eum."},{"number":17,"verse":"Non erit meretrix de filiabus Israël, nec scortator de filiis Israël."},{"number":18,"verse":"Non offeres mercedem prostibuli, nec pretium canis in domo Domini Dei tui, quidquid illud est quod voveris : quia abominatio est utrumque apud Dominum Deum tuum."},{"number":19,"verse":"Non fœnerabis fratri tuo ad usuram pecuniam, nec fruges, nec quamlibet aliam rem :"},{"number":20,"verse":"sed alieno. Fratri autem tuo absque usura id quo indiget, commodabis : ut benedicat tibi Dominus Deus tuus in omni opere tuo in terra, ad quam ingredieris possidendam."},{"number":21,"verse":"Cum votum voveris Domino Deo tuo, non tardabis reddere : quia requiret illud Dominus Deus tuus, et si moratus fueris, reputabitur tibi in peccatum."},{"number":22,"verse":"Si nolueris polliceri, absque peccato eris."},{"number":23,"verse":"Quod autem semel egressum est de labiis tuis, observabis, et facies sicut promisisti Domino Deo tuo, et propria voluntate et ore tuo locutus es."},{"number":24,"verse":"Ingressus vineam proximi tui, comede uvas, quantum tibi placuerit : foras autem ne efferas tecum."},{"number":25,"verse":"Si intraveris in segetem amici tui, franges spicas, et manu conteres : falce autem non metes."}]}