{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":22,"verses":[{"number":1,"verse":"Non videbis bovem fratris tui, aut ovem errantem, et præteribis : sed reduces fratri tuo,"},{"number":2,"verse":"etiamsi non est propinquus frater tuus, nec nosti eum : duces in domum tuam, et erunt apud te quamdiu quærat ea frater tuus, et recipiat."},{"number":3,"verse":"Similiter facies de asino, et de vestimento, et de omni re fratris tui, quæ perierit : si inveneris eam, ne negligas quasi alienam."},{"number":4,"verse":"Si videris asinum fratris tui aut bovem cecidisse in via, non despicies, sed sublevabis cum eo."},{"number":5,"verse":"Non induetur mulier veste virili, nec vir utetur veste feminea : abominabilis enim apud Deum est qui facit hæc."},{"number":6,"verse":"Si ambulans per viam, in arbore vel in terra nidum avis inveneris, et matrem pullis vel ovis desuper incubantem : non tenebis eam cum filiis,"},{"number":7,"verse":"sed abire patieris, captos tenens filios : ut bene sit tibi, et longo vivas tempore."},{"number":8,"verse":"Cum ædificaveris domum novam, facies murum tecti per circuitum : ne effundatur sanguis in domo tua, et sis reus labente alio, et in præceps ruente."},{"number":9,"verse":"Non seres vineam tuam altero semine : ne et sementis quam sevisti, et quæ nascuntur ex vinea, pariter sanctificentur."},{"number":10,"verse":"Non arabis in bove simul et asino."},{"number":11,"verse":"Non indueris vestimento, quod ex lana linoque contextum est."},{"number":12,"verse":"Funiculos in fimbriis facies per quatuor angulos pallii tui, quo operieris."},{"number":13,"verse":"Si duxerit vir uxorem, et postea odio habuerit eam,"},{"number":14,"verse":"quæsieritque occasiones quibus dimittat eam, objiciens ei nomen pessimum, et dixerit : Uxorem hanc accepi, et ingressus ad eam non inveni virginem :"},{"number":15,"verse":"tollent eam pater et mater ejus, et ferent secum signa virginitatis ejus ad seniores urbis qui in porta sunt :"},{"number":16,"verse":"et dicet pater : Filiam meam dedi huic uxorem : quam quia odit,"},{"number":17,"verse":"imponit ei nomen pessimum, ut dicat : Non inveni filiam tuam virginem : et ecce hæc sunt signa virginitatis filiæ meæ. Expandent vestimentum coram senioribus civitatis :"},{"number":18,"verse":"apprehendentque senes urbis illius virum, et verberabunt illum,"},{"number":19,"verse":"condemnantes insuper centum siclis argenti, quos dabit patri puellæ, quoniam diffamavit nomen pessimum super virginem Israël : habebitque eam uxorem, et non poterit dimittere eam omnibus diebus vitæ suæ."},{"number":20,"verse":"Quod si verum est quod objicit, et non est in puella inventa virginitas,"},{"number":21,"verse":"ejicient eam extra fores domus patris sui, et lapidibus obruent viri civitatis illius, et morietur : quoniam fecit nefas in Israël, ut fornicaretur in domo patris sui : et auferes malum de medio tui."},{"number":22,"verse":"Si dormierit vir cum uxore alterius, uterque morietur, id est, adulter et adultera : et auferes malum de Israël."},{"number":23,"verse":"Si puellam virginem desponderit vir, et invenerit eam aliquis in civitate, et concubuerit cum ea,"},{"number":24,"verse":"educes utrumque ad portam civitatis illius, et lapidibus obruentur : puella, quia non clamavit, cum esset in civitate : vir, quia humiliavit uxorem proximi sui : et auferes malum de medio tui."},{"number":25,"verse":"Sin autem in agro repererit vir puellam, quæ desponsata est, et apprehendens concubuerit cum ea, ipse morietur solus :"},{"number":26,"verse":"puella nihil patietur, nec est rea mortis : quoniam sicut latro consurgit contra fratrem suum, et occidit animam ejus, ita et puella perpessa est."},{"number":27,"verse":"Sola erat in agro : clamavit, et nullus affuit qui liberaret eam."},{"number":28,"verse":"Si invenerit vir puellam virginem, quæ non habet sponsum, et apprehendens concubuerit cum illa, et res ad judicium venerit :"},{"number":29,"verse":"dabit qui dormivit cum ea, patri puellæ quinquaginta siclos argenti, et habebit eam uxorem, quia humiliavit illam : non poterit dimittere eam cunctis diebus vitæ suæ."},{"number":30,"verse":"Non accipiet homo uxorem patris sui, nec revelabit operimentum ejus."}]}