{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":6,"verses":[{"number":1,"verse":"Hæc sunt præcepta, et cæremoniæ, atque judicia, quæ mandavit Dominus Deus vester ut docerem vos, et faciatis ea in terra, ad quam transgredimini possidendam :"},{"number":2,"verse":"ut timeas Dominum Deum tuum, et custodias omnia mandata et præcepta ejus, quæ ego præcipio tibi, et filiis, ac nepotibus tuis, cunctis diebus vitæ tuæ, ut prolongentur dies tui."},{"number":3,"verse":"Audi, Israël, et observa ut facias quæ præcepit tibi Dominus, et bene sit tibi, et multipliceris amplius, sicut pollicitus est Dominus Deus patrum tuorum tibi terram lacte et melle manantem."},{"number":4,"verse":"Audi, Israël : Dominus Deus noster, Dominus unus est."},{"number":5,"verse":"Diliges Dominum Deum tuum ex toto corde tuo, et ex tota anima tua, et ex tota fortitudine tua."},{"number":6,"verse":"Eruntque verba hæc, quæ ego præcipio tibi hodie, in corde tuo :"},{"number":7,"verse":"et narrabis ea filiis tuis, et meditaberis in eis sedens in domo tua, et ambulans in itinere, dormiens atque consurgens."},{"number":8,"verse":"Et ligabis ea quasi signum in manu tua, eruntque et movebuntur inter oculos tuos,"},{"number":9,"verse":"scribesque ea in limine, et ostiis domus tuæ."},{"number":10,"verse":"Cumque introduxerit te Dominus Deus tuus in terram, pro qua juravit patribus tuis Abraham, Isaac, et Jacob, et dederit tibi civitates magnas et optimas, quas non ædificasti,"},{"number":11,"verse":"domos plenas cunctarum opum, quas non exstruxisti, cisternas, quas non fodisti, vineta et oliveta, quæ non plantasti,"},{"number":12,"verse":"et comederis, et saturatus fueris :"},{"number":13,"verse":"cave diligenter ne obliviscaris Domini, qui eduxit te de terra Ægypti, de domo servitutis. Dominum Deum tuum timebis, et illi soli servies, ac per nomen illius jurabis."},{"number":14,"verse":"Non ibitis post deos alienos cunctarum gentium, quæ in circuitu vestro sunt :"},{"number":15,"verse":"quoniam Deus æmulator Dominus Deus tuus in medio tui : nequando irascatur furor Domini Dei tui contra te, et auferat te de superficie terræ."},{"number":16,"verse":"Non tentabis Dominum Deum tuum, sicut tentasti in loco tentationis."},{"number":17,"verse":"Custodi præcepta Domini Dei tui, ac testimonia et cæremonias, quas præcepit tibi :"},{"number":18,"verse":"et fac quod placitum est et bonum in conspectu Domini, ut bene sit tibi : et ingressus possideas terram optimam, de qua juravit Dominus patribus tuis,"},{"number":19,"verse":"ut deleret omnes inimicos tuos coram te, sicut locutus est."},{"number":20,"verse":"Cumque interrogaverit te filius tuus cras, dicens : Quid sibi volunt testimonia hæc, et cæremoniæ, atque judicia, quæ præcepit Dominus Deus noster nobis ?"},{"number":21,"verse":"dices ei : Servi eramus Pharaonis in Ægypto, et eduxit nos Dominus de Ægypto in manu forti :"},{"number":22,"verse":"fecitque signa atque prodigia magna et pessima in Ægypto contra Pharaonem, et omnem domum illius in conspectu nostro,"},{"number":23,"verse":"et eduxit nos inde, ut introductis daret terram, super qua juravit patribus nostris."},{"number":24,"verse":"Præcepitque nobis Dominus ut faciamus omnia legitima hæc, et timeamus Dominum Deum nostrum, ut bene sit nobis cunctis diebus vitæ nostræ, sicut est hodie."},{"number":25,"verse":"Eritque nostri misericors, si custodierimus et fecerimus omnia præcepta ejus coram Domino Deo nostro, sicut mandavit nobis."}]}