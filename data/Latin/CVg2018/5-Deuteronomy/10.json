{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":10,"verses":[{"number":1,"verse":"In tempore illo dixit Dominus ad me : Dola tibi duas tabulas lapideas, sicut priores fuerunt, et ascende ad me in montem : faciesque arcam ligneam,"},{"number":2,"verse":"et scribam in tabulis verba quæ fuerunt in his qui ante confregisti : ponesque eas in arca."},{"number":3,"verse":"Feci igitur arcam de lignis setim. Cumque dolassem duas tabulas lapideas instar priorum, ascendi in montem, habens eas in manibus."},{"number":4,"verse":"Scripsitque in tabulis, juxta id quod prius scripserat, verba decem, quæ locutus est Dominus ad vos in monte de medio ignis, quando populus congregatus est : et dedit eas mihi."},{"number":5,"verse":"Reversusque de monte, descendi, et posui tabulas in arcam, quam feceram, quæ hucusque ibi sunt, sicut mihi præcepit Dominus."},{"number":6,"verse":"Filii autem Israël moverunt castra ex Beroth filiorum Jacan in Mosera, ubi Aaron mortuus ac sepultus est, pro quo sacerdotio functus est Eleazar filius ejus."},{"number":7,"verse":"Inde venerunt in Gadgad : de quo loco profecti, castrametati sunt in Jetebatha, in terra aquarum atque torrentium."},{"number":8,"verse":"Eo tempore separavit tribum Levi, ut portaret arcam fœderis Domini, et staret coram eo in ministerio, ac benediceret in nomine illius usque in præsentem diem."},{"number":9,"verse":"Quam ob rem non habuit Levi partem, neque possessionem cum fratribus suis : quia ipse Dominus possessio ejus est, sicut promisit ei Dominus Deus tuus."},{"number":10,"verse":"Ego autem steti in monte, sicut prius, quadraginta diebus ac noctibus : exaudivitque me Dominus etiam hac vice, et te perdere noluit."},{"number":11,"verse":"Dixitque mihi : Vade, et præcede populum, ut ingrediatur, et possideat terram, quam juravi patribus eorum ut traderem eis."},{"number":12,"verse":"Et nunc Israël, quid Dominus Deus tuus petit a te, nisi ut timeas Dominum Deum tuum, et ambules in viis ejus, et diligas eum, ac servias Domino Deo tuo in toto corde tuo, et in tota anima tua :"},{"number":13,"verse":"custodiasque mandata Domini, et cæremonias ejus, quas ego hodie præcipio tibi, ut bene sit tibi ?"},{"number":14,"verse":"En Domini Dei tui cælum est, et cælum cæli, terra, et omnia quæ in ea sunt :"},{"number":15,"verse":"et tamen patribus tuis conglutinatus est Dominus, et amavit eos, elegitque semen eorum post eos, id est, vos, de cunctis gentibus, sicut hodie comprobatur."},{"number":16,"verse":"Circumcidite igitur præputium cordis vestri, et cervicem vestram ne induretis amplius :"},{"number":17,"verse":"quia Dominus Deus vester ipse est Deus deorum, et Dominus dominantium, Deus magnus, et potens, et terribilis, qui personam non accipit, nec munera."},{"number":18,"verse":"Facit judicium pupillo et viduæ ; amat peregrinum, et dat ei victum atque vestitum."},{"number":19,"verse":"Et vos ergo amate peregrinos, quia et ipsi fuistis advenæ in terra Ægypti."},{"number":20,"verse":"Dominum Deum tuum timebis, et ei soli servies : ipsi adhærebis, jurabisque in nomine illius."},{"number":21,"verse":"Ipse est laus tua, et Deus tuus, qui fecit tibi hæc magnalia et terribilia, quæ viderunt oculi tui."},{"number":22,"verse":"In septuaginta animabus descenderunt patres tui in Ægyptum, et ecce nunc multiplicavit te Dominus Deus tuus sicut astra cæli."}]}