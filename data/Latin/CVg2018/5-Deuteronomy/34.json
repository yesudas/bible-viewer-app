{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":34,"verses":[{"number":1,"verse":"Ascendit ergo Moyses de campestribus Moab super montem Nebo, in verticem Phasga contra Jericho : ostenditque ei Dominus omnem terram Galaad usque Dan,"},{"number":2,"verse":"et universum Nephthali, terramque Ephraim et Manasse, et omnem terram Juda usque ad mare novissimum,"},{"number":3,"verse":"et australem partem, et latitudinem campi Jericho civitatis palmarum usque Segor."},{"number":4,"verse":"Dixitque Dominus ad eum : Hæc est terra, pro qua juravi Abraham, Isaac, et Jacob, dicens : Semini tuo dabo eam. Vidisti eam oculis tuis, et non transibis ad illam."},{"number":5,"verse":"Mortuusque est ibi Moyses servus Domini, in terra Moab, jubente Domino :"},{"number":6,"verse":"et sepelivit eum in valle terræ Moab contra Phogor : et non cognovit homo sepulchrum ejus usque in præsentem diem."},{"number":7,"verse":"Moyses centum et viginti annorum erat quando mortuus est : non caligavit oculus ejus, nec dentes illius moti sunt."},{"number":8,"verse":"Fleveruntque eum filii Israël in campestribus Moab triginta diebus : et completi sunt dies planctus lugentium Moysen."},{"number":9,"verse":"Josue vero filius Nun repletus est spiritu sapientiæ, quia Moyses posuit super eum manus suas. Et obedierunt ei filii Israël, feceruntque sicut præcepit Dominus Moysi."},{"number":10,"verse":"Et non surrexit ultra propheta in Israël sicut Moyses, quem nosset Dominus facie ad faciem,"},{"number":11,"verse":"in omnibus signis atque portentis, quæ misit per eum, ut faceret in terra Ægypti Pharaoni, et omnibus servis ejus, universæque terræ illius,"},{"number":12,"verse":"et cunctam manum robustam, magnaque mirabilia, quæ fecit Moyses coram universo Israël."}]}