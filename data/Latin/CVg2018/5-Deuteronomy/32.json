{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":32,"verses":[{"number":1,"verse":"Audite, cæli, quæ loquor : audiat terra verba oris mei."},{"number":2,"verse":"Concrescat ut pluvia doctrina mea, fluat ut ros eloquium meum, quasi imber super herbam, et quasi stillæ super gramina."},{"number":3,"verse":"Quia nomen Domini invocabo : date magnificentiam Deo nostro."},{"number":4,"verse":"Dei perfecta sunt opera, et omnes viæ ejus judicia : Deus fidelis, et absque ulla iniquitate, justus et rectus."},{"number":5,"verse":"Peccaverunt ei, et non filii ejus in sordibus : generatio prava atque perversa."},{"number":6,"verse":"Hæccine reddis Domino, popule stulte et insipiens ? numquid non ipse est pater tuus, qui possedit te, et fecit, et creavit te ?"},{"number":7,"verse":"Memento dierum antiquorum, cogita generationes singulas : interroga patrem tuum, et annuntiabit tibi : majores tuos, et dicent tibi."},{"number":8,"verse":"Quando dividebat Altissimus gentes, quando separabat filios Adam, constituit terminos populorum juxta numerum filiorum Israël."},{"number":9,"verse":"Pars autem Domini, populus ejus : Jacob funiculus hæreditatis ejus."},{"number":10,"verse":"Invenit eum in terra deserta, in loco horroris, et vastæ solitudinis : circumduxit eum, et docuit : et custodivit quasi pupillam oculi sui."},{"number":11,"verse":"Sicut aquila provocans ad volandum pullos suos, et super eos volitans, expandit alas suas, et assumpsit eum, atque portavit in humeris suis."},{"number":12,"verse":"Dominus solus dux ejus fuit, et non erat cum eo deus alienus :"},{"number":13,"verse":"constituit eum super excelsam terram, ut comederet fructus agrorum : ut sugeret mel de petra, oleumque de saxo durissimo ;"},{"number":14,"verse":"butyrum de armento, et lac de ovibus cum adipe agnorum, et arietum filiorum Basan : et hircos cum medulla tritici, et sanguinem uvæ biberet meracissimum."},{"number":15,"verse":"Incrassatus est dilectus, et recalcitravit : incrassatus, impinguatus, dilatatus, dereliquit Deum factorem suum, et recessit a Deo salutari suo."},{"number":16,"verse":"Provocaverunt eum in diis alienis, et in abominationibus ad iracundiam concitaverunt."},{"number":17,"verse":"Immolaverunt dæmoniis et non Deo, diis quos ignorabant : novi recentesque venerunt, quos non coluerunt patres eorum :"},{"number":18,"verse":"Deum qui te genuit dereliquisti, et oblitus es Domini creatoris tui."},{"number":19,"verse":"Vidit Dominus, et ad iracundiam concitatus est : quia provocaverunt eum filii sui et filiæ."},{"number":20,"verse":"Et ait : Abscondam faciem meam ab eis, et considerabo novissima eorum : generatio enim perversa est, et infideles filii."},{"number":21,"verse":"Ipsi me provocaverunt in eo qui non erat Deus, et irritaverunt in vanitatibus suis : et ego provocabo eos in eo qui non est populus, et in gente stulta irritabo illos."},{"number":22,"verse":"Ignis succensus est in furore meo, et ardebit usque ad inferni novissima : devorabitque terram cum germine suo, et montium fundamenta comburet."},{"number":23,"verse":"Congregabo super eos mala, et sagittas meas complebo in eis."},{"number":24,"verse":"Consumentur fame, et devorabunt eos aves morsu amarissimo : dentes bestiarum immittam in eos, cum furore trahentium super terram, atque serpentium."},{"number":25,"verse":"Foris vastabit eos gladius, et intus pavor, juvenem simul ac virginem, lactentem cum homine sene."},{"number":26,"verse":"Dixi : Ubinam sunt ? cessare faciam ex hominibus memoriam eorum."},{"number":27,"verse":"Sed propter iram inimicorum distuli : ne forte superbirent hostes eorum, et dicerent : Manus nostra excelsa, et non Dominus, fecit hæc omnia."},{"number":28,"verse":"Gens absque consilio est, et sine prudentia."},{"number":29,"verse":"Utinam saperent, et intelligerent, ac novissima providerent."},{"number":30,"verse":"Quomodo persequatur unus mille, et duo fugent decem millia ? nonne ideo, quia Deus suus vendidit eos, et Dominus conclusit illos ?"},{"number":31,"verse":"Non enim est Deus noster ut dii eorum : et inimici nostri sunt judices."},{"number":32,"verse":"De vinea Sodomorum, vinea eorum, et de suburbanis Gomorrhæ : uva eorum, uva fellis, et botri amarissimi."},{"number":33,"verse":"Fel draconum vinum eorum, et venenum aspidum insanabile."},{"number":34,"verse":"Nonne hæc condita sunt apud me, et signata in thesauris meis ?"},{"number":35,"verse":"Mea est ultio, et ego retribuam in tempore, ut labatur pes eorum : juxta est dies perditionis, et adesse festinant tempora."},{"number":36,"verse":"Judicabit Dominus populum suum, et in servis suis miserebitur : videbit quod infirmata sit manus, et clausi quoque defecerunt, residuique consumpti sunt."},{"number":37,"verse":"Et dicet : Ubi sunt dii eorum, in quibus habebant fiduciam ?"},{"number":38,"verse":"de quorum victimis comedebant adipes, et bibebant vinum libaminum : surgant, et opitulentur vobis, et in necessitate vos protegant."},{"number":39,"verse":"Videte quod ego sim solus, et non sit alius deus præter me : ego occidam, et ego vivere faciam : percutiam, et ego sanabo, et non est qui de manu mea possit eruere."},{"number":40,"verse":"Levabo ad cælum manum meam, et dicam : Vivo ego in æternum."},{"number":41,"verse":"Si acuero ut fulgur gladium meum, et arripuerit judicium manus mea : reddam ultionem hostibus meis, et his qui oderunt me retribuam."},{"number":42,"verse":"Inebriabo sagittas meas sanguine, et gladius meus devorabit carnes ; de cruore occisorum et de captivitate, nudati inimicorum capitis."},{"number":43,"verse":"Laudate, gentes, populum ejus, quia sanguinem servorum suorum ulciscetur : et vindictam retribuet in hostes eorum, et propitius erit terræ populi sui."},{"number":44,"verse":"Venit ergo Moyses, et locutus est omnia verba cantici hujus in auribus populi, ipse et Josue filius Nun."},{"number":45,"verse":"Complevitque omnes sermones istos, loquens ad universum Israël,"},{"number":46,"verse":"et dixit ad eos : Ponite corda vestra in omnia verba, quæ ego testificor vobis hodie : ut mandetis ea filiis vestris custodire et facere, et implere universa quæ scripta sunt legis hujus :"},{"number":47,"verse":"quia non incassum præcepta sunt vobis, sed ut singuli in eis viverent : quæ facientes longo perseveretis tempore in terra, ad quam, Jordane transmisso, ingredimini possidendam."},{"number":48,"verse":"Locutusque est Dominus ad Moysen in eadem die, dicens :"},{"number":49,"verse":"Ascende in montem istum Abarim, id est, transitum, in montem Nebo, qui est in terra Moab contra Jericho : et vide terram Chanaan, quam ego tradam filiis Israël obtinendam, et morere in monte."},{"number":50,"verse":"Quem conscendens jungeris populis tuis, sicut mortuus est Aaron frater tuus in monte Hor, et appositus populis suis :"},{"number":51,"verse":"quia prævaricati estis contra me in medio filiorum Israël ad aquas contradictionis in Cades deserti Sin : et non sanctificastis me inter filios Israël."},{"number":52,"verse":"E contra videbis terram, et non ingredieris in eam, quam ego dabo filiis Israël."}]}