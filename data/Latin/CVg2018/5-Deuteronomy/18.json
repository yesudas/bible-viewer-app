{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":18,"verses":[{"number":1,"verse":"Non habebunt sacerdotes et Levitæ, et omnes qui de eadem tribu sunt, partem et hæreditatem cum reliquo Israël, quia sacrificia Domini, et oblationes ejus comedent,"},{"number":2,"verse":"et nihil aliud accipient de possessione fratrum suorum : Dominus enim ipse est hæreditas eorum, sicut locutus est illis."},{"number":3,"verse":"Hoc erit judicium sacerdotum a populo, et ab his qui offerunt victimas : sive bovem, sive ovem immolaverint, dabunt sacerdoti armum ac ventriculum :"},{"number":4,"verse":"primitias frumenti, vini, et olei, et lanarum partem ex ovium tonsione."},{"number":5,"verse":"Ipsum enim elegit Dominus Deus tuus de cunctis tribubus tuis, ut stet, et ministret nomini Domini, ipse, et filii ejus in sempiternum."},{"number":6,"verse":"Si exierit Levites ex una urbium tuarum ex omni Israël in qua habitat, et voluerit venire, desiderans locum quem elegerit Dominus,"},{"number":7,"verse":"ministrabit in nomine Domini Dei sui, sicut omnes fratres ejus Levitæ, qui stabunt eo tempore coram Domino."},{"number":8,"verse":"Partem ciborum eamdem accipiet, quam et ceteri : excepto eo, quod in urbe sua ex paterna ei successione debetur."},{"number":9,"verse":"Quando ingressus fueris terram, quam Dominus Deus tuus dabit tibi, cave ne imitari velis abominationes illarum gentium."},{"number":10,"verse":"Nec inveniatur in te qui lustret filium suum, aut filiam, ducens per ignem : aut qui ariolos sciscitetur, et observet somnia atque auguria, nec sit maleficus,"},{"number":11,"verse":"nec incantator, nec qui pythones consulat, nec divinos, aut quærat a mortuis veritatem."},{"number":12,"verse":"Omnia enim hæc abominatur Dominus, et propter istiusmodi scelera delebit eos in introitu tuo."},{"number":13,"verse":"Perfectus eris, et absque macula cum Domino Deo tuo."},{"number":14,"verse":"Gentes istæ, quarum possidebis terram, augures et divinos audiunt : tu autem a Domino Deo tuo aliter institutus es."},{"number":15,"verse":"Prophetam de gente tua et de fratribus tuis, sicut me, suscitabit tibi Dominus Deus tuus : ipsum audies,"},{"number":16,"verse":"ut petisti a Domino Deo tuo in Horeb, quando concio congregata est, atque dixisti : Ultra non audiam vocem Domini Dei mei, et ignem hunc maximum amplius non videbo, ne moriar."},{"number":17,"verse":"Et ait Dominus mihi : Bene omnia sunt locuti."},{"number":18,"verse":"Prophetam suscitabo eis de medio fratrum suorum similem tui : et ponam verba mea in ore ejus, loqueturque ad eos omnia quæ præcepero illi."},{"number":19,"verse":"Qui autem verba ejus, quæ loquetur in nomine meo, audire noluerit, ego ultor existam."},{"number":20,"verse":"Propheta autem qui arrogantia depravatus voluerit loqui in nomine meo, quæ ego non præcepi illi ut diceret, aut ex nomine alienorum deorum, interficietur."},{"number":21,"verse":"Quod si tacita cogitatione responderis : Quomodo possum intelligere verbum, quod Dominus non est locutus ?"},{"number":22,"verse":"hoc habebis signum : quod in nomine Domini propheta ille prædixerit, et non evenerit : hoc Dominus non est locutus, sed per tumorem animi sui propheta confinxit : et idcirco non timebis eum."}]}