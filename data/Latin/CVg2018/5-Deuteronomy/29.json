{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":29,"verses":[{"number":1,"verse":"Hæc sunt verba fœderis quod præcepit Dominus Moysi ut feriret cum filiis Israël in terra Moab : præter illud fœdus, quod cum eis pepigit in Horeb."},{"number":2,"verse":"Vocavitque Moyses omnem Israël, et dixit ad eos : Vos vidistis universa, quæ fecit Dominus coram vobis in terra Ægypti Pharaoni, et omnibus servis ejus, universæque terræ illius,"},{"number":3,"verse":"tentationes magnas, quas viderunt oculi tui, signa illa, portentaque ingentia,"},{"number":4,"verse":"et non dedit vobis Dominus cor intelligens, et oculos videntes, et aures quæ possunt audire, usque in præsentem diem."},{"number":5,"verse":"Adduxit vos quadraginta annis per desertum : non sunt attrita vestimenta vestra, nec calceamenta pedum vestrorum vetustate consumpta sunt."},{"number":6,"verse":"Panem non comedistis, vinum et siceram non bibistis : ut sciretis quia ego sum Dominus Deus vester."},{"number":7,"verse":"Et venistis ad hunc locum : egressusque est Sehon rex Hesebon, et Og rex Basan, occurrentes nobis ad pugnam. Et percussimus eos,"},{"number":8,"verse":"et tulimus terram eorum, ac tradidimus possidendam Ruben et Gad, et dimidiæ tribui Manasse."},{"number":9,"verse":"Custodite ergo verba pacti hujus, et implete ea : ut intelligatis universa quæ facitis."},{"number":10,"verse":"Vos statis hodie cuncti coram Domino Deo vestro, principes vestri, et tribus, ac majores natu, atque doctores, omnis populus Israël,"},{"number":11,"verse":"liberi et uxores vestræ, et advena qui tecum moratur in castris, exceptis lignorum cæsoribus, et his qui comportant aquas :"},{"number":12,"verse":"ut transeas in fœdere Domini Dei tui, et in jurejurando quod hodie Dominus Deus tuus percutit tecum :"},{"number":13,"verse":"ut suscitet te sibi in populum, et ipse sit Deus tuus sicut locutus est tibi, et sicut juravit patribus tuis, Abraham, Isaac, et Jacob."},{"number":14,"verse":"Nec vobis solis ego hoc fœdus ferio, et hæc juramenta confirmo,"},{"number":15,"verse":"sed cunctis præsentibus et absentibus."},{"number":16,"verse":"Vos enim nostis quomodo habitaverimus in terra Ægypti, et quomodo transierimus per medium nationum, quas transeuntes"},{"number":17,"verse":"vidistis abominationes et sordes, id est, idola eorum, lignum et lapidem, argentum et aurum, quæ colebant."},{"number":18,"verse":"Ne forte sit inter vos vir aut mulier, familia aut tribus, cujus cor aversum est hodie a Domino Deo nostro, ut vadat et serviat diis illarum gentium : et sit inter vos radix germinans fel et amaritudinem."},{"number":19,"verse":"Cumque audierit verba juramenti hujus, benedicat sibi in corde suo, dicens : Pax erit mihi, et ambulabo in pravitate cordis mei : et absumat ebria sitientem,"},{"number":20,"verse":"et Dominus non ignoscat ei : sed tunc quam maxime furor ejus fumet, et zelus contra hominem illum, et sedeant super eum omnia maledicta, quæ scripta sunt in hoc volumine : et deleat Dominus nomen ejus sub cælo,"},{"number":21,"verse":"et consumat eum in perditionem ex omnibus tribubus Israël, juxta maledictiones, quæ in libro legis hujus ac fœderis continentur."},{"number":22,"verse":"Dicetque sequens generatio, et filii qui nascentur deinceps, et peregrini qui de longe venerint, videntes plagas terræ illius, et infirmitates, quibus eam afflixerit Dominus,"},{"number":23,"verse":"sulphure, et salis ardore comburens, ita ut ultra non seratur, nec virens quippiam germinet, in exemplum subversionis Sodomæ et Gomorrhæ, Adamæ et Seboim, quas subvertit Dominus in ira et furore suo."},{"number":24,"verse":"Et dicent omnes gentes : Quare sic fecit Dominus terræ huic ? quæ est hæc ira furoris ejus immensa ?"},{"number":25,"verse":"Et respondebunt : Quia dereliquerunt pactum Domini, quod pepigit cum patribus eorum, quando eduxit eos de terra Ægypti :"},{"number":26,"verse":"et servierunt diis alienis, et adoraverunt eos, quos nesciebant, et quibus non fuerant attributi :"},{"number":27,"verse":"idcirco iratus est furor Domini contra terram istam, ut induceret super eam omnia maledicta, quæ in hoc volumine scripta sunt :"},{"number":28,"verse":"et ejecit eos de terra sua in ira et in furore, et in indignatione maxima, projecitque in terram alienam, sicut hodie comprobatur."},{"number":29,"verse":"Abscondita, Domino Deo nostro ; quæ manifesta sunt, nobis et filiis nostris usque in sempiternum, ut faciamus universa verba legis hujus."}]}