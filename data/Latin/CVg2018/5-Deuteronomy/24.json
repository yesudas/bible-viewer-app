{"bibleAbbr":"CVg2018","bookName":"Deuteronomy","bookEnglishName":"Deuteronomy","chapterNumber":24,"verses":[{"number":1,"verse":"Si acceperit homo uxorem, et habuerit eam, et non invenerit gratiam ante oculos ejus propter aliquam fœditatem : scribet libellum repudii, et dabit in manu illius, et dimittet eam de domo sua."},{"number":2,"verse":"Cumque egressa alterum maritum duxerit,"},{"number":3,"verse":"et ille quoque oderit eam, dederitque ei libellum repudii, et dimiserit de domo sua, vel certe mortuus fuerit :"},{"number":4,"verse":"non poterit prior maritus recipere eam in uxorem : quia polluta est, et abominabilis facta est coram Domino : ne peccare facias terram tuam, quam Dominus Deus tuus tradiderit tibi possidendam."},{"number":5,"verse":"Cum acceperit homo nuper uxorem, non procedet ad bellum, nec ei quippiam necessitatis injungetur publicæ, sed vacabit absque culpa domi suæ, ut uno anno lætetur cum uxore sua."},{"number":6,"verse":"Non accipies loco pignoris inferiorem, et superiorem molam : quia animam suam opposuit tibi."},{"number":7,"verse":"Si deprehensus fuerit homo sollicitans fratrem suum de filiis Israël, et vendito eo acceperit pretium, interficietur, et auferes malum de medio tui."},{"number":8,"verse":"Observa diligenter ne incurras plagam lepræ, sed facies quæcumque docuerint te sacerdotes Levitici generis, juxta id quod præcepi eis, et imple sollicite."},{"number":9,"verse":"Mementote quæ fecerit Dominus Deus vester Mariæ in via cum egrederemini de Ægypto."},{"number":10,"verse":"Cum repetes a proximo tuo rem aliquam, quam debet tibi, non ingredieris domum ejus ut pignus auferas :"},{"number":11,"verse":"sed stabis foris, et ille tibi proferet quod habuerit."},{"number":12,"verse":"Sin autem pauper est, non pernoctabit apud te pignus,"},{"number":13,"verse":"sed statim reddes ei ante solis occasum : ut dormiens in vestimento suo, benedicat tibi, et habeas justitiam coram Domino Deo tuo."},{"number":14,"verse":"Non negabis mercedem indigentis, et pauperis fratris tui, sive advenæ, qui tecum moratur in terra, et intra portas tuas est :"},{"number":15,"verse":"sed eadem die reddes ei pretium laboris sui ante solis occasum, quia pauper est, et ex eo sustentat animam suam : ne clamet contra te ad Dominum, et reputetur tibi in peccatum."},{"number":16,"verse":"Non occidentur patres pro filiis, nec filii pro patribus, sed unusquisque pro peccato suo morietur."},{"number":17,"verse":"Non pervertes judicium advenæ et pupilli, nec auferes pignoris loco viduæ vestimentum."},{"number":18,"verse":"Memento quod servieris in Ægypto, et eruerit te Dominus Deus tuus inde. Idcirco præcipio tibi ut facias hanc rem."},{"number":19,"verse":"Quando messueris segetem in agro tuo, et oblitus manipulum reliqueris, non reverteris, ut tollas illum : sed advenam, et pupillum, et viduam auferre patieris, ut benedicat tibi Dominus Deus tuus in omni opere manuum tuarum."},{"number":20,"verse":"Si fruges collegeris olivarum, quidquid remanserit in arboribus, non reverteris ut colligas : sed relinques advenæ, pupillo, ac viduæ."},{"number":21,"verse":"Si vindemiaveris vineam tuam, non colliges remanentes racemos : sed cedent in usus advenæ, pupilli, ac viduæ."},{"number":22,"verse":"Memento quod et tu servieris in Ægypto, et idcirco præcipio tibi ut facias hanc rem."}]}