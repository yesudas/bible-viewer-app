{"bibleAbbr":"CVg2018","bookName":"Ephesians","bookEnglishName":"Ephesians","chapterNumber":4,"verses":[{"number":1,"verse":"Obsecro itaque vos ego vinctus in Domino, ut digne ambuletis vocatione, qua vocati estis,"},{"number":2,"verse":"cum omni humilitate, et mansuetudine, cum patientia, supportantes invicem in caritate,"},{"number":3,"verse":"solliciti servare unitatem Spiritus in vinculo pacis."},{"number":4,"verse":"Unum corpus, et unus Spiritus, sicut vocati estis in una spe vocationis vestræ."},{"number":5,"verse":"Unus Dominus, una fides, unum baptisma."},{"number":6,"verse":"Unus Deus et Pater omnium, qui est super omnes, et per omnia, et in omnibus nobis."},{"number":7,"verse":"Unicuique autem nostrum data est gratia secundum mensuram donationis Christi."},{"number":8,"verse":"Propter quod dicit : Ascendens in altum, captivam duxit captivitatem : dedit dona hominibus."},{"number":9,"verse":"Quod autem ascendit, quid est, nisi quia et descendit primum in inferiores partes terræ ?"},{"number":10,"verse":"Qui descendit, ipse est et qui ascendit super omnes cælos, ut impleret omnia."},{"number":11,"verse":"Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores,"},{"number":12,"verse":"ad consummationem sanctorum in opus ministerii, in ædificationem corporis Christi :"},{"number":13,"verse":"donec occurramus omnes in unitatem fidei, et agnitionis Filii Dei, in virum perfectum, in mensuram ætatis plenitudinis Christi :"},{"number":14,"verse":"ut jam non simus parvuli fluctuantes, et circumferamur omni vento doctrinæ in nequitia hominum, in astutia ad circumventionem erroris."},{"number":15,"verse":"Veritatem autem facientes in caritate, crescamus in illo per omnia, qui est caput Christus :"},{"number":16,"verse":"ex quo totum corpus compactum et connexum per omnem juncturam subministrationis, secundum operationem in mensuram uniuscujusque membri, augmentum corporis facit in ædificationem sui in caritate."},{"number":17,"verse":"Hoc igitur dico, et testificor in Domino, ut jam non ambuletis, sicut et gentes ambulant in vanitate sensus sui,"},{"number":18,"verse":"tenebris obscuratum habentes intellectum, alienati a vita Dei per ignorantiam, quæ est in illis, propter cæcitatem cordis ipsorum,"},{"number":19,"verse":"qui desperantes, semetipsos tradiderunt impudicitiæ, in operationem immunditiæ omnis in avaritiam."},{"number":20,"verse":"Vos autem non ita didicistis Christum,"},{"number":21,"verse":"si tamen illum audistis, et in ipso edocti estis, sicut est veritas in Jesu,"},{"number":22,"verse":"deponere vos secundum pristinam conversationem veterem hominem, qui corrumpitur secundum desideria erroris."},{"number":23,"verse":"Renovamini autem spiritu mentis vestræ,"},{"number":24,"verse":"et induite novum hominem, qui secundum Deum creatus est in justitia, et sanctitate veritatis."},{"number":25,"verse":"Propter quod deponentes mendacium, loquimini veritatem unusquisque cum proximo suo : quoniam sumus invicem membra."},{"number":26,"verse":"Irascimini, et nolite peccare : sol non occidat super iracundiam vestram."},{"number":27,"verse":"Nolite locum dare diabolo :"},{"number":28,"verse":"qui furabatur, jam non furetur : magis autem laboret, operando manibus suis, quod bonum est, ut habeat unde tribuat necessitatem patienti."},{"number":29,"verse":"Omnis sermo malus ex ore vestro non procedat : sed si quis bonus ad ædificationem fidei ut det gratiam audientibus."},{"number":30,"verse":"Et nolite contristare Spiritum Sanctum Dei : in quo signati estis in diem redemptionis."},{"number":31,"verse":"Omnis amaritudo, et ira, et indignatio, et clamor, et blasphemia tollatur a vobis cum omni malitia."},{"number":32,"verse":"Estote autem invicem benigni, misericordes, donantes invicem sicut et Deus in Christo donavit vobis."}]}