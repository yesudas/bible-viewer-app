{"bibleAbbr":"CVg2018","bookName":"Ephesians","bookEnglishName":"Ephesians","chapterNumber":5,"verses":[{"number":1,"verse":"Estote ergo imitatores Dei, sicut filii carissimi,"},{"number":2,"verse":"et ambulate in dilectione, sicut et Christus dilexit nos, et tradidit semetipsum pro nobis, oblationem et hostiam Deo in odorem suavitatis."},{"number":3,"verse":"Fornicatio autem, et omnis immunditia, aut avaritia, nec nominetur in vobis, sicut decet sanctos :"},{"number":4,"verse":"aut turpitudo, aut stultiloquium, aut scurrilitas, quæ ad rem non pertinet : sed magis gratiarum actio."},{"number":5,"verse":"Hoc enim scitote intelligentes : quod omnis fornicator, aut immundus, aut avarus, quod est idolorum servitus, non habet hæreditatem in regno Christi et Dei."},{"number":6,"verse":"Nemo vos seducat inanibus verbis : propter hæc enim venit ira Dei in filios diffidentiæ."},{"number":7,"verse":"Nolite ergo effici participes eorum."},{"number":8,"verse":"Eratis enim aliquando tenebræ : nunc autem lux in Domino. Ut filii lucis ambulate :"},{"number":9,"verse":"fructus enim lucis est in omni bonitate, et justitia, et veritate :"},{"number":10,"verse":"probantes quid sit beneplacitum Deo :"},{"number":11,"verse":"et nolite communicare operibus infructuosis tenebrarum, magis autem redarguite."},{"number":12,"verse":"Quæ enim in occulto fiunt ab ipsis, turpe est et dicere."},{"number":13,"verse":"Omnia autem, quæ arguuntur, a lumine manifestantur : omne enim, quod manifestatur, lumen est."},{"number":14,"verse":"Propter quod dicit : Surge qui dormis, et exsurge a mortuis, et illuminabit te Christus."},{"number":15,"verse":"Videte itaque, fratres, quomodo caute ambuletis : non quasi insipientes,"},{"number":16,"verse":"sed ut sapientes : redimentes tempus, quoniam dies mali sunt."},{"number":17,"verse":"Propterea nolite fieri imprudentes, sed intelligentes quæ sit voluntas Dei."},{"number":18,"verse":"Et nolite inebriari vino, in quo est luxuria, sed implemini Spiritu Sancto,"},{"number":19,"verse":"loquentes vobismetipsis in psalmis, et hymnis, et canticis spiritualibus, cantantes et psallentes in cordibus vestris Domino,"},{"number":20,"verse":"gratias agentes semper pro omnibus in nomine Domini nostri Jesu Christi Deo et Patri,"},{"number":21,"verse":"subjecti invicem in timore Christi."},{"number":22,"verse":"Mulieres viris suis subditæ sint, sicut Domino :"},{"number":23,"verse":"quoniam vir caput est mulieris, sicut Christus caput est Ecclesiæ : ipse, salvator corporis ejus."},{"number":24,"verse":"Sed sicut Ecclesia subjecta est Christo, ita et mulieres viris suis in omnibus."},{"number":25,"verse":"Viri, diligite uxores vestras, sicut et Christus dilexit Ecclesiam, et seipsum tradidit pro ea,"},{"number":26,"verse":"ut illam sanctificaret, mundans lavacro aquæ in verbo vitæ,"},{"number":27,"verse":"ut exhiberet ipse sibi gloriosam Ecclesiam, non habentem maculam, aut rugam, aut aliquid hujusmodi, sed ut sit sancta et immaculata."},{"number":28,"verse":"Ita et viri debent diligere uxores suas ut corpora sua. Qui suam uxorem diligit, seipsum diligit."},{"number":29,"verse":"Nemo enim umquam carnem suam odio habuit : sed nutrit et fovet eam, sicut et Christus Ecclesiam :"},{"number":30,"verse":"quia membra sumus corporis ejus, de carne ejus et de ossibus ejus."},{"number":31,"verse":"Propter hoc relinquet homo patrem et matrem suam, et adhærebit uxori suæ, et erunt duo in carne una."},{"number":32,"verse":"Sacramentum hoc magnum est, ego autem dico in Christo et in Ecclesia."},{"number":33,"verse":"Verumtamen et vos singuli, unusquisque uxorem suam sicut seipsum diligat : uxor autem timeat virum suum."}]}