{"bibleAbbr":"CVg2018","bookName":"Ephesians","bookEnglishName":"Ephesians","chapterNumber":2,"verses":[{"number":1,"verse":"Et vos, cum essetis mortui delictis et peccatis vestris,"},{"number":2,"verse":"in quibus aliquando ambulastis secundum sæculum mundi hujus, secundum principem potestatis aëris hujus, spiritus, qui nunc operatur in filios diffidentiæ,"},{"number":3,"verse":"in quibus et nos omnes aliquando conversati sumus in desideriis carnis nostræ, facientes voluntatem carnis et cogitationum, et eramus natura filii iræ, sicut et ceteri :"},{"number":4,"verse":"Deus autem, qui dives est in misericordia, propter nimiam caritatem suam, qua dilexit nos,"},{"number":5,"verse":"et cum essemus mortui peccatis, convivificavit nos in Christo (cujus gratia estis salvati),"},{"number":6,"verse":"et conresuscitavit, et consedere fecit in cælestibus in Christo Jesu :"},{"number":7,"verse":"ut ostenderet in sæculis supervenientibus abundantes divitias gratiæ suæ, in bonitate super nos in Christo Jesu."},{"number":8,"verse":"Gratia enim estis salvati per fidem, et hoc non ex vobis : Dei enim donum est :"},{"number":9,"verse":"non ex operibus, ut ne quis glorietur."},{"number":10,"verse":"Ipsius enim sumus factura, creati in Christo Jesu in operibus bonis, quæ præparavit Deus ut in illis ambulemus."},{"number":11,"verse":"Propter quod memores estote quod aliquando vos gentes in carne, qui dicimini præputium ab ea quæ dicitur circumcisio in carne, manu facta :"},{"number":12,"verse":"quia eratis illo in tempore sine Christo, alienati a conversatione Israël, et hospites testamentorum, promissionis spem non habentes, et sine Deo in hoc mundo."},{"number":13,"verse":"Nunc autem in Christo Jesu, vos, qui aliquando eratis longe, facti estis prope in sanguine Christi."},{"number":14,"verse":"Ipse enim est pax nostra, qui fecit utraque unum, et medium parietem maceriæ solvens, inimicitias in carne sua,"},{"number":15,"verse":"legem mandatorum decretis evacuans, ut duos condat in semetipso in unum novum hominem, faciens pacem :"},{"number":16,"verse":"et reconciliet ambos in uno corpore, Deo per crucem, interficiens inimicitias in semetipso."},{"number":17,"verse":"Et veniens evangelizavit pacem vobis, qui longe fuistis, et pacem iis, qui prope."},{"number":18,"verse":"Quoniam per ipsum habemus accessum ambo in uno Spiritu ad Patrem."},{"number":19,"verse":"Ergo jam non estis hospites, et advenæ : sed estis cives sanctorum, et domestici Dei,"},{"number":20,"verse":"superædificati super fundamentum apostolorum, et prophetarum, ipso summo angulari lapide Christo Jesu :"},{"number":21,"verse":"in quo omnis ædificatio constructa crescit in templum sanctum in Domino,"},{"number":22,"verse":"in quo et vos coædificamini in habitaculum Dei in Spiritu."}]}