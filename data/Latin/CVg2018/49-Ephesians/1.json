{"bibleAbbr":"CVg2018","bookName":"Ephesians","bookEnglishName":"Ephesians","chapterNumber":1,"verses":[{"number":1,"verse":"Paulus Apostolus Jesu Christi per voluntatem Dei, omnibus sanctis qui sunt Ephesi, et fidelibus in Christo Jesu."},{"number":2,"verse":"Gratia vobis, et pax a Deo Patre nostro, et Domino Jesu Christo."},{"number":3,"verse":"Benedictus Deus et Pater Domini nostri Jesu Christi, qui benedixit nos in omni benedictione spirituali in cælestibus in Christo,"},{"number":4,"verse":"sicut elegit nos in ipso ante mundi constitutionem, ut essemus sancti et immaculati in conspectu ejus in caritate."},{"number":5,"verse":"Qui prædestinavit nos in adoptionem filiorum per Jesum Christum in ipsum : secundum propositum voluntatis suæ,"},{"number":6,"verse":"in laudem gloriæ gratiæ suæ, in qua gratificavit nos in dilecto Filio suo."},{"number":7,"verse":"In quo habemus redemptionem per sanguinem ejus, remissionem peccatorum secundum divitias gratiæ ejus,"},{"number":8,"verse":"quæ superabundavit in nobis in omni sapientia et prudentia :"},{"number":9,"verse":"ut notum faceret nobis sacramentum voluntatis suæ, secundum beneplacitum ejus, quod proposuit in eo,"},{"number":10,"verse":"in dispensatione plenitudinis temporum, instaurare omnia in Christo, quæ in cælis et quæ in terra sunt, in ipso ;"},{"number":11,"verse":"in quo etiam et nos sorte vocati sumus prædestinati secundum propositum ejus qui operatur omnia secundum consilium voluntatis suæ :"},{"number":12,"verse":"ut simus in laudem gloriæ ejus nos, qui ante speravimus in Christo ;"},{"number":13,"verse":"in quo et vos, cum audissetis verbum veritatis, Evangelium salutis vestræ, in quo et credentes signati estis Spiritu promissionis Sancto,"},{"number":14,"verse":"qui est pignus hæreditatis nostræ, in redemptionem acquisitionis, in laudem gloriæ ipsius."},{"number":15,"verse":"Propterea et ego audiens fidem vestram, quæ est in Domino Jesu, et dilectionem in omnes sanctos,"},{"number":16,"verse":"non cesso gratias agens pro vobis, memoriam vestri faciens in orationibus meis :"},{"number":17,"verse":"ut Deus, Domini nostri Jesu Christi Pater gloriæ, det vobis spiritum sapientiæ et revelationis in agnitione ejus,"},{"number":18,"verse":"illuminatos oculos cordis vestri, ut sciatis quæ sit spes vocationis ejus, et quæ divitiæ gloriæ hæreditatis ejus in sanctis,"},{"number":19,"verse":"et quæ sit supereminens magnitudo virtutis ejus in nos, qui credimus secundum operationem potentiæ virtutis ejus,"},{"number":20,"verse":"quam operatus est in Christo, suscitans illum a mortuis, et constituens ad dexteram suam in cælestibus :"},{"number":21,"verse":"supra omnem principatum, et potestatem, et virtutem, et dominationem, et omne nomen, quod nominatur non solum in hoc sæculo, sed etiam in futuro."},{"number":22,"verse":"Et omnia subjecit sub pedibus ejus : et ipsum dedit caput supra omnem ecclesiam,"},{"number":23,"verse":"quæ est corpus ipsius, et plenitudo ejus, qui omnia in omnibus adimpletur."}]}