{"bibleAbbr":"CVg2018","bookName":"Ephesians","bookEnglishName":"Ephesians","chapterNumber":3,"verses":[{"number":1,"verse":"Hujus rei gratia, ego Paulus vinctus Christi Jesu, pro vobis gentibus,"},{"number":2,"verse":"si tamen audistis dispensationem gratiæ Dei, quæ data est mihi in vobis :"},{"number":3,"verse":"quoniam secundum revelationem notum mihi factum est sacramentum, sicut supra scripsi in brevi,"},{"number":4,"verse":"prout potestis legentes intelligere prudentiam meam in mysterio Christi :"},{"number":5,"verse":"quod aliis generationibus non est agnitum filiis hominum, sicuti nunc revelatum est sanctis apostolis ejus et prophetis in Spiritu,"},{"number":6,"verse":"gentes esse cohæredes, et concorporales, et comparticipes promissionis ejus in Christo Jesu per Evangelium :"},{"number":7,"verse":"cujus factus sum minister secundum donum gratiæ Dei, quæ data est mihi secundum operationem virtutis ejus."},{"number":8,"verse":"Mihi omnium sanctorum minimo data est gratia hæc, in gentibus evangelizare investigabiles divitias Christi,"},{"number":9,"verse":"et illuminare omnes, quæ sit dispensatio sacramenti absconditi a sæculis in Deo, qui omnia creavit :"},{"number":10,"verse":"ut innotescat principatibus et potestatibus in cælestibus per Ecclesiam, multiformis sapientia Dei,"},{"number":11,"verse":"secundum præfinitionem sæculorum, quam fecit in Christo Jesu Domino nostro :"},{"number":12,"verse":"in quo habemus fiduciam, et accessum in confidentia per fidem ejus."},{"number":13,"verse":"Propter quod peto ne deficiatis in tribulationibus meis pro vobis : quæ est gloria vestra."},{"number":14,"verse":"Hujus rei gratia flecto genua mea ad Patrem Domini nostri Jesu Christi,"},{"number":15,"verse":"ex quo omnis paternitas in cælis et in terra nominatur,"},{"number":16,"verse":"ut det vobis secundum divitias gloriæ suæ, virtute corroborari per Spiritum ejus in interiorem hominem,"},{"number":17,"verse":"Christum habitare per fidem in cordibus vestris : in caritate radicati, et fundati,"},{"number":18,"verse":"ut possitis comprehendere cum omnibus sanctis, quæ sit latitudo, et longitudo, et sublimitas, et profundum :"},{"number":19,"verse":"scire etiam supereminentem scientiæ caritatem Christi, ut impleamini in omnem plenitudinem Dei."},{"number":20,"verse":"Ei autem, qui potens est omnia facere superabundanter quam petimus aut intelligimus, secundum virtutem, quæ operatur in nobis :"},{"number":21,"verse":"ipsi gloria in Ecclesia, et in Christo Jesu, in omnes generationes sæculi sæculorum. Amen."}]}