{"bibleAbbr":"CVg2018","bookName":"Ephesians","bookEnglishName":"Ephesians","chapterNumber":6,"verses":[{"number":1,"verse":"Filii, obedite parentibus vestris in Domino : hoc enim justum est."},{"number":2,"verse":"Honora patrem tuum, et matrem tuam, quod est mandatum primum in promissione :"},{"number":3,"verse":"ut bene sit tibi, et sis longævus super terram."},{"number":4,"verse":"Et vos patres, nolite ad iracundiam provocare filios vestros : sed educate illos in disciplina et correptione Domini."},{"number":5,"verse":"Servi, obedite dominis carnalibus cum timore et tremore, in simplicitate cordis vestri, sicut Christo :"},{"number":6,"verse":"non ad oculum servientes, quasi hominibus placentes, sed ut servi Christi, facientes voluntatem Dei ex animo,"},{"number":7,"verse":"cum bona voluntate servientes, sicut Domino, et non hominibus :"},{"number":8,"verse":"scientes quoniam unusquisque quodcumque fecerit bonum, hoc recipiet a Domino, sive servus, sive liber."},{"number":9,"verse":"Et vos domini, eadem facite illis, remittentes minas : scientes quia et illorum et vester Dominus est in cælis : et personarum acceptio non est apud eum."},{"number":10,"verse":"De cetero, fratres, confortamini in Domino, et in potentia virtutis ejus."},{"number":11,"verse":"Induite vos armaturam Dei, ut possitis stare adversus insidias diaboli :"},{"number":12,"verse":"quoniam non est nobis colluctatio adversus carnem et sanguinem, sed adversus principes, et potestates, adversus mundi rectores tenebrarum harum, contra spiritualia nequitiæ, in cælestibus."},{"number":13,"verse":"Propterea accipite armaturam Dei, ut possitis resistere in die malo, et in omnibus perfecti stare."},{"number":14,"verse":"State ergo succincti lumbos vestros in veritate, et induti loricam justitiæ,"},{"number":15,"verse":"et calceati pedes in præparatione Evangelii pacis,"},{"number":16,"verse":"in omnibus sumentes scutum fidei, in quo possitis omnia tela nequissimi ignea extinguere :"},{"number":17,"verse":"et galeam salutis assumite, et gladium spiritus (quod est verbum Dei),"},{"number":18,"verse":"per omnem orationem et obsecrationem orantes omni tempore in spiritu : et in ipso vigilantes in omni instantia et obsecratione pro omnibus sanctis :"},{"number":19,"verse":"et pro me, ut detur mihi sermo in apertione oris mei cum fiducia, notum facere mysterium Evangelii :"},{"number":20,"verse":"pro quo legatione fungor in catena, ita ut in ipso audeam, prout oportet me loqui."},{"number":21,"verse":"Ut autem et vos sciatis quæ circa me sunt, quid agam, omnia vobis nota faciet Tychicus, carissimus frater, et fidelis minister in Domino :"},{"number":22,"verse":"quem misi ad vos in hoc ipsum, ut cognoscatis quæ circa nos sunt, et consoletur corda vestra."},{"number":23,"verse":"Pax fratribus, et caritas cum fide a Deo Patre et Domino Jesu Christo."},{"number":24,"verse":"Gratia cum omnibus qui diligunt Dominum nostrum Jesum Christum in incorruptione. Amen."}]}