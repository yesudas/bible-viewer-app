{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":22,"verses":[{"number":1,"verse":"Et factum est verbum Domini ad me, dicens :"},{"number":2,"verse":"Et tu, fili hominis, nonne judicas, nonne judicas civitatem sanguinum ?"},{"number":3,"verse":"Et ostendes ei omnes abominationes suas, et dices : Hæc dicit Dominus Deus : Civitas effundens sanguinem in medio sui, ut veniat tempus ejus : et quæ fecit idola contra semetipsam, ut pollueretur."},{"number":4,"verse":"In sanguine tuo, qui a te effusus est, deliquisti, et in idolis tuis, quæ fecisti, polluta es : et appropinquare fecisti dies tuos, et adduxisti tempus annorum tuorum : propterea dedi te opprobrium gentibus, et irrisionem universis terris."},{"number":5,"verse":"Quæ juxta sunt, et quæ procul a te, triumphabunt de te, sordida, nobilis, grandis interitu."},{"number":6,"verse":"Ecce principes Israël singuli in brachio suo fuerunt in te, ad effundendum sanguinem."},{"number":7,"verse":"Patrem et matrem contumeliis affecerunt : in te advenam calumniati sunt in medio tui : pupillum et viduam contristaverunt apud te."},{"number":8,"verse":"Sanctuaria mea sprevisti, et sabbata mea polluisti."},{"number":9,"verse":"Viri detractores fuerunt in te ad effundendum sanguinem, et super montes comederunt in te : scelus operati sunt in medio tui."},{"number":10,"verse":"Verecundiora patris discooperuerunt in te ; immunditiam menstruatæ humiliaverunt in te :"},{"number":11,"verse":"et unusquisque in uxorem proximi sui operatus est abominationem, et socer nurum suam polluit nefarie : frater sororem suam, filiam patris sui, oppressit in te."},{"number":12,"verse":"Munera acceperunt apud te ad effundendum sanguinem : usuram et superabundantiam accepisti, et avare proximos tuos calumniabaris : meique oblita es, ait Dominus Deus."},{"number":13,"verse":"Ecce complosi manus meas super avaritiam tuam quam fecisti, et super sanguinem qui effusus est in medio tui."},{"number":14,"verse":"Numquid sustinebit cor tuum, aut prævalebunt manus tuæ, in diebus quos ego faciam tibi ? Ego Dominus locutus sum, et faciam."},{"number":15,"verse":"Et dispergam te in nationes, et ventilabo te in terras, et deficere faciam immunditiam tuam a te."},{"number":16,"verse":"Et possidebo te in conspectu gentium : et scies quia ego Dominus."},{"number":17,"verse":"Et factum est verbum Domini ad me, dicens :"},{"number":18,"verse":"Fili hominis, versa est mihi domus Israël in scoriam : omnes isti æs, et stannum, et ferrum, et plumbum in medio fornacis : scoria argenti facti sunt."},{"number":19,"verse":"Propterea hæc dicit Dominus Deus : Eo quod versi estis omnes in scoriam, propterea ecce ego congregabo vos in medio Jerusalem,"},{"number":20,"verse":"congregatione argenti, et æris, et stanni, et ferri, et plumbi, in medio fornacis, ut succendam in ea ignem ad conflandum. Sic congregabo in furore meo, et in ira mea : et requiescam, et conflabo vos."},{"number":21,"verse":"Et congregabo vos, et succendam vos in igne furoris mei, et conflabimini in medio ejus."},{"number":22,"verse":"Ut conflatur argentum in medio fornacis, sic eritis in medio ejus : et scietis quia ego Dominus cum effuderim indignationem meam super vos."},{"number":23,"verse":"Et factum est verbum Domini ad me, dicens :"},{"number":24,"verse":"Fili hominis, dic ei : Tu es terra immunda, et non compluta in die furoris."},{"number":25,"verse":"Conjuratio prophetarum in medio ejus : sicut leo rugiens, rapiensque prædam, animas devoraverunt : opes et pretium acceperunt : viduas ejus multiplicaverunt in medio illius."},{"number":26,"verse":"Sacerdotes ejus contempserunt legem meam, et polluerunt sanctuaria mea : inter sanctum et profanum non habuerunt distantiam, et inter pollutum et mundum non intellexerunt : et a sabbatis meis averterunt oculos suos, et coinquinabar in medio eorum."},{"number":27,"verse":"Principes ejus in medio illius quasi lupi rapientes prædam ad effundendum sanguinem, et ad perdendas animas, et avare ad sectanda lucra."},{"number":28,"verse":"Prophetæ autem ejus liniebant eos absque temperamento, videntes vana, et divinantes eis mendacium, dicentes : Hæc dicit Dominus Deus : cum Dominus non sit locutus."},{"number":29,"verse":"Populi terræ calumniabantur calumniam, et rapiebant violenter : egenum et pauperem affligebant, et advenam opprimebant calumnia absque judicio."},{"number":30,"verse":"Et quæsivi de eis virum qui interponeret sepem, et staret oppositus contra me pro terra, ne dissiparem eam : et non inveni."},{"number":31,"verse":"Et effudi super eos indignationem meam ; in igne iræ meæ consumpsi eos : viam eorum in caput eorum reddidi, ait Dominus Deus."}]}