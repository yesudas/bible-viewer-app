{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":7,"verses":[{"number":1,"verse":"Et factus est sermo Domini ad me, dicens :"},{"number":2,"verse":"Et tu, fili hominis, hæc dicit Dominus Deus terræ Israël : Finis venit : venit finis super quatuor plagas terræ."},{"number":3,"verse":"Nunc finis super te, et immittam furorem meum in te : et judicabo te juxta vias tuas, et ponam contra te omnes abominationes tuas."},{"number":4,"verse":"Et non parcet oculus meus super te, et non miserebor : sed vias tuas ponam super te, et abominationes tuæ in medio tui erunt, et scietis quia ego Dominus."},{"number":5,"verse":"Hæc dicit Dominus Deus : Afflictio una, afflictio ecce venit."},{"number":6,"verse":"Finis venit, venit finis : evigilavit adversum te, ecce venit."},{"number":7,"verse":"Venit contritio super te, qui habitas in terra : venit tempus, prope est dies occisionis, et non gloriæ montium."},{"number":8,"verse":"Nunc de propinquo effundam iram meam super te, et complebo furorem meum in te : et judicabo te juxta vias tuas, et imponam tibi omnia scelera tua,"},{"number":9,"verse":"et non parcet oculus meus, nec miserebor : sed vias tuas imponam tibi, et abominationes tuæ in medio tui erunt, et scietis quia ego sum Dominus percutiens."},{"number":10,"verse":"Ecce dies, ecce venit : egressa est contritio, floruit virga, germinavit superbia,"},{"number":11,"verse":"iniquitas surrexit in virga impietatis : non ex eis, et non ex populo, neque ex sonitu eorum : et non erit requies in eis."},{"number":12,"verse":"Venit tempus, appropinquavit dies : qui emit, non lætetur, et qui vendit, non lugeat : quia ira super omnem populum ejus."},{"number":13,"verse":"Quia qui vendit, ad id quod vendidit non revertetur : et adhuc in viventibus vita eorum : visio enim ad omnem multitudinem ejus non regredietur, et vir in iniquitate vitæ suæ non confortabitur."},{"number":14,"verse":"Canite tuba, præparentur omnes : et non est qui vadat ad prælium : ira enim mea super universum populum ejus."},{"number":15,"verse":"Gladium foris, et pestis et fames intrinsecus : qui in agro est, gladio morietur, et qui in civitate, pestilentia et fame devorabuntur."},{"number":16,"verse":"Et salvabuntur qui fugerint ex eis : et erunt in montibus quasi columbæ convallium omnes trepidi, unusquisque in iniquitate sua."},{"number":17,"verse":"Omnes manus dissolventur, et omnia genua fluent aquis."},{"number":18,"verse":"Et accingent se ciliciis, et operiet eos formido : et in omni facie confusio, et in universis capitibus eorum calvitium."},{"number":19,"verse":"Argentum eorum foras projicietur, et aurum eorum in sterquilinium erit : argentum eorum et aurum eorum non valebit liberare eos in die furoris Domini : animam suam non saturabunt, et ventres eorum non implebuntur, quia scandalum iniquitatis eorum factum est."},{"number":20,"verse":"Et ornamentum monilium suorum in superbiam posuerunt, et imagines abominationum suarum et simulacrorum fecerunt ex eo : propter hoc dedi eis illud in immunditiam."},{"number":21,"verse":"Et dabo illud in manus alienorum ad diripiendum, et impiis terræ in prædam, et contaminabunt illud."},{"number":22,"verse":"Et avertam faciem meam ab eis, et violabunt arcanum meum : et introibunt in illud emissarii, et contaminabunt illud."},{"number":23,"verse":"Fac conclusionem, quoniam terra plena est judicio sanguinum, et civitas plena iniquitate."},{"number":24,"verse":"Et adducam pessimos de gentibus, et possidebunt domos eorum : et quiescere faciam superbiam potentium, et possidebunt sanctuaria eorum."},{"number":25,"verse":"Angustia superveniente, requirent pacem, et non erit."},{"number":26,"verse":"Conturbatio super conturbationem veniet, et auditus super auditum : et quærent visionem de propheta, et lex peribit a sacerdote, et consilium a senioribus."},{"number":27,"verse":"Rex lugebit, et princeps induetur mœrore, et manus populi terræ conturbabuntur : secundum viam eorum faciam eis, et secundum judicia eorum judicabo eos, et scient quia ego Dominus."}]}