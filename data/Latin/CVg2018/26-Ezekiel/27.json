{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":27,"verses":[{"number":1,"verse":"Et factum est verbum Domini ad me, dicens :"},{"number":2,"verse":"Tu ergo, fili hominis, assume super Tyrum lamentum :"},{"number":3,"verse":"et dices Tyro, quæ habitat in introitu maris, negotiationi populorum ad insulas multas : Hæc dicit Dominus Deus : O Tyre, tu dixisti : Perfecti decoris ego sum,"},{"number":4,"verse":"et in corde maris sita. Finitimi tui qui te ædificaverunt, impleverunt decorem tuum :"},{"number":5,"verse":"abietibus de Sanir exstruxerunt te cum omnibus tabulatis maris : cedrum de Libano tulerunt ut facerent tibi malum."},{"number":6,"verse":"Quercus de Basan dolaverunt in remos tuos, et transtra tua fecerunt tibi ex ebore indico, et prætoriola de insulis Italiæ."},{"number":7,"verse":"Byssus varia de Ægypto texta est tibi in velum ut poneretur in malo : hyacinthus et purpura de insulis Elisa facta sunt operimentum tuum."},{"number":8,"verse":"Habitatores Sidonis et Aradii fuerunt remiges tui : sapientes tui, Tyre, facti sunt gubernatores tui."},{"number":9,"verse":"Senes Giblii et prudentes ejus habuerunt nautas ad ministerium variæ supellectilis tuæ : omnes naves maris, et nautæ earum, fuerunt in populo negotiationis tuæ."},{"number":10,"verse":"Persæ, et Lydii, et Libyes erant in exercitu tuo viri bellatores tui : clypeum et galeam suspenderunt in te pro ornatu tuo."},{"number":11,"verse":"Filii Aradii cum exercitu tuo erant super muros tuos in circuitu : sed et Pigmæi qui erant in turribus tuis, pharetras suas suspenderunt in muris tuis per gyrum : ipsi compleverunt pulchritudinem tuam."},{"number":12,"verse":"Carthaginenses negotiatores tui, a multitudine cunctarum divitiarum, argento, ferro, stanno, plumboque repleverunt nundinas tuas."},{"number":13,"verse":"Græcia, Thubal, et Mosoch, ipsi institores tui : mancipia, et vasa ærea advexerunt populo tuo."},{"number":14,"verse":"De domo Thogorma, equos, et equites, et mulos adduxerunt ad forum tuum."},{"number":15,"verse":"Filii Dedan negotiatores tui ; insulæ multæ, negotiatio manus tuæ : dentes eburneos et hebeninos commutaverunt in pretio tuo."},{"number":16,"verse":"Syrus negotiator tuus propter multitudinem operum tuorum : gemmam, et purpuram, et scutulata, et byssum, et sericum, et chodchod proposuerunt in mercatu tuo."},{"number":17,"verse":"Juda et terra Israël, ipsi institores tui in frumento primo : balsamum, et mel, et oleum, et resinam proposuerunt in nundinis tuis."},{"number":18,"verse":"Damascenus negotiator tuus in multitudine operum tuorum, in multitudine diversarum opum, in vino pingui, in lanis coloris optimi."},{"number":19,"verse":"Dan, et Græcia, et Mosel, in nundinis tuis proposuerunt ferrum fabrefactum : stacte et calamus in negotiatione tua."},{"number":20,"verse":"Dedan institores tui in tapetibus ad sedendum."},{"number":21,"verse":"Arabia et universi principes Cedar, ipsi negotiatores manus tuæ : cum agnis, et arietibus, et hædis, venerunt ad te negotiatores tui."},{"number":22,"verse":"Venditores Saba et Reema, ipsi negotiatores tui : cum universis primis aromatibus, et lapide pretioso, et auro, quod proposuerunt in mercatu tuo."},{"number":23,"verse":"Haran, et Chene, et Eden, negotiatores tui ; Saba, Assur, et Chelmad venditores tui."},{"number":24,"verse":"Ipsi negotiatores tui multifariam, involucris hyacinthi, et polymitorum, gazarumque pretiosarum, quæ obvolutæ et astrictæ erant funibus : cedros quoque habebant in negotiationibus tuis."},{"number":25,"verse":"Naves maris, principes tui in negotiatione tua : et repleta es, et glorificata nimis in corde maris."},{"number":26,"verse":"In aquis multis adduxerunt te remiges tui : ventus auster contrivit te in corde maris."},{"number":27,"verse":"Divitiæ tuæ, et thesauri tui, et multiplex instrumentum tuum : nautæ tui et gubernatores tui, qui tenebant supellectilem tuam, et populo tuo præerant : viri quoque bellatores tui, qui erant in te, cum universa multitudine tua quæ est in medio tui, cadent in corde maris in die ruinæ tuæ :"},{"number":28,"verse":"a sonitu clamoris gubernatorum tuorum conturbabuntur classes."},{"number":29,"verse":"Et descendent de navibus suis omnes qui tenebant remum : nautæ et universi gubernatores maris in terra stabunt."},{"number":30,"verse":"Et ejulabunt super te voce magna : et clamabunt amare, et superjacient pulverem capitibus suis, et cinere conspergentur."},{"number":31,"verse":"Et radent super te calvitium, et accingentur ciliciis : et plorabunt te in amaritudine animæ, ploratu amarissimo."},{"number":32,"verse":"Et assument super te carmen lugubre, et plangent te : Quæ est ut Tyrus, quæ obmutuit in medio maris ?"},{"number":33,"verse":"Quæ in exitu negotiationum tuarum de mari implesti populos multos : in multitudine divitiarum tuarum, et populorum tuorum, ditasti reges terræ."},{"number":34,"verse":"Nunc contrita es a mari : in profundis aquarum opes tuæ, et omnis multitudo tua quæ erat in medio tui, ceciderunt."},{"number":35,"verse":"Universi habitatores insularum obstupuerunt super te, et reges earum omnes tempestate perculsi mutaverunt vultus."},{"number":36,"verse":"Negotiatores populorum sibilaverunt super te : ad nihilum deducta es, et non eris usque in perpetuum."}]}