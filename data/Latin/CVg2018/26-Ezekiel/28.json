{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":28,"verses":[{"number":1,"verse":"Et factus est sermo Domini ad me, dicens :"},{"number":2,"verse":"Fili hominis, dic principi Tyri : Hæc dicit Dominus Deus : Eo quod elevatum est cor tuum, et dixisti : Deus ego sum, et in cathedra Dei sedi in corde maris, cum sis homo, et non deus : et dedisti cor tuum quasi cor Dei :"},{"number":3,"verse":"ecce sapientior es tu Daniele : omne secretum non est absconditum a te :"},{"number":4,"verse":"in sapientia et prudentia tua fecisti tibi fortitudinem, et acquisisti aurum et argentum in thesauris tuis :"},{"number":5,"verse":"in multitudine sapientiæ tuæ, et in negotiatione tua multiplicasti tibi fortitudinem, et elevatum est cor tuum in robore tuo :"},{"number":6,"verse":"propterea hæc dicit Dominus Deus : Eo quod elevatum est cor tuum quasi cor dei,"},{"number":7,"verse":"idcirco ecce ego adducam super te alienos, robustissimos gentium : et nudabunt gladios suos super pulchritudinem sapientiæ tuæ, et polluent decorem tuum."},{"number":8,"verse":"Interficient, et detrahent te : et morieris in interitu occisorum in corde maris."},{"number":9,"verse":"Numquid dicens loqueris : Deus ego sum, coram interficientibus te, cum sis homo, et non deus, in manu occidentium te ?"},{"number":10,"verse":"Morte incircumcisorum morieris in manu alienorum, quia ego locutus sum, ait Dominus Deus."},{"number":11,"verse":"Et factus est sermo Domini ad me, dicens : Fili hominis, leva planctum super regem Tyri,"},{"number":12,"verse":"et dices ei : Hæc dicit Dominus Deus : Tu signaculum similitudinis, plenus sapientia, et perfectus decore."},{"number":13,"verse":"In deliciis paradisi Dei fuisti : omnis lapis pretiosus operimentum tuum, sardius, topazius, et jaspis, chrysolithus, et onyx, et beryllus, sapphirus, et carbunculus, et smaragdus : aurum, opus decoris tui : et foramina tua, in die qua conditus es, præparata sunt."},{"number":14,"verse":"Tu cherub extentus, et protegens, et posui te in monte sancto Dei : in medio lapidum ignitorum ambulasti,"},{"number":15,"verse":"perfectus in viis tuis a die conditionis tuæ, donec inventa est iniquitas in te."},{"number":16,"verse":"In multitudine negotiationis tuæ repleta sunt interiora tua iniquitate, et peccasti : et ejeci te de monte Dei, et perdidi te, o cherub protegens, de medio lapidum ignitorum."},{"number":17,"verse":"Et elevatum est cor tuum in decore tuo ; perdidisti sapientiam tuam in decore tuo : in terram projeci te ; ante faciem regum dedi te ut cernerent te."},{"number":18,"verse":"In multitudine iniquitatum tuarum, et iniquitate negotiationis tuæ, polluisti sanctificationem tuam : producam ergo ignem de medio tui, qui comedat te, et dabo te in cinerem super terram, in conspectu omnium videntium te."},{"number":19,"verse":"Omnes qui viderint te in gentibus, obstupescent super te : nihili factus es, et non eris in perpetuum."},{"number":20,"verse":"Et factus est sermo Domini ad me, dicens :"},{"number":21,"verse":"Fili hominis, pone faciem tuam contra Sidonem, et prophetabis de ea :"},{"number":22,"verse":"et dices : Hæc dicit Dominus Deus : Ecce ego ad te, Sidon, et glorificabor in medio tui : et scient quia ego Dominus, cum fecero in ea judicia, et sanctificatus fuero in ea."},{"number":23,"verse":"Et immittam ei pestilentiam, et sanguinem in plateis ejus : et corruent interfecti in medio ejus gladio per circuitum, et scient quia ego Dominus."},{"number":24,"verse":"Et non erit ultra domui Israël offendiculum amaritudinis, et spina dolorem inferens undique per circuitum eorum qui adversantur eis : et scient quia ego Dominus Deus."},{"number":25,"verse":"Hæc dicit Dominus Deus : Quando congregavero domum Israël de populis in quibus dispersi sunt, sanctificabor in eis coram gentibus : et habitabunt in terra sua, quam dedi servo meo Jacob :"},{"number":26,"verse":"et habitabunt in ea securi, et ædificabunt domos, et plantabunt vineas, et habitabunt confidenter, cum fecero judicia in omnibus qui adversantur eis per circuitum : et scient quia ego Dominus Deus eorum."}]}