{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":12,"verses":[{"number":1,"verse":"Et factus est sermo Domini ad me, dicens :"},{"number":2,"verse":"Fili hominis, in medio domus exasperantis tu habitas : qui oculos habent ad videndum, et non vident, et aures ad audiendum, et non audiunt : quia domus exasperans est."},{"number":3,"verse":"Tu ergo, fili hominis, fac tibi vasa transmigrationis, et transmigrabis per diem coram eis. Transmigrabis autem de loco tuo ad locum alterum in conspectu eorum, si forte aspiciant, quia domus exasperans est :"},{"number":4,"verse":"et efferes foras vasa tua quasi vasa transmigrantis per diem in conspectu eorum : tu autem egredieris vespere coram eis, sicut egreditur migrans."},{"number":5,"verse":"Ante oculos eorum perfode tibi parietem, et egredieris per eum."},{"number":6,"verse":"In conspectu eorum in humeris portaberis ; in caligine effereris : faciem tuam velabis, et non videbis terram, quia portentum dedi te domui Israël."},{"number":7,"verse":"Feci ergo sicut præceperat mihi Dominus : vasa mea protuli quasi vasa transmigrantis per diem, et vespere perfodi mihi parietem manu : et in caligine egressus sum, in humeris portatus in conspectu eorum."},{"number":8,"verse":"Et factus est sermo Domini mane ad me, dicens :"},{"number":9,"verse":"Fili hominis, numquid non dixerunt ad te domus Israël, domus exasperans : Quid tu facis ?"},{"number":10,"verse":"Dic ad eos : Hæc dicit Dominus Deus : Super ducem onus istud, qui est in Jerusalem, et super omnem domum Israël, quæ est in medio eorum."},{"number":11,"verse":"Dic : Ego portentum vestrum : quomodo feci, sic fiet illis : in transmigrationem et in captivitatem ibunt."},{"number":12,"verse":"Et dux qui est in medio eorum, in humeris portabitur ; in caligine egredietur : parietem perfodient, ut educant eum ; facies ejus operietur, ut non videat oculo terram."},{"number":13,"verse":"Et extendam rete meum super eum, et capietur in sagena mea : et adducam eum in Babylonem, in terram Chaldæorum, et ipsam non videbit : ibique morietur."},{"number":14,"verse":"Et omnes qui circa eum sunt, præsidium ejus, et agmina ejus, dispergam in omnem ventum, et gladium evaginabo post eos."},{"number":15,"verse":"Et scient quia ego Dominus, quando dispersero illos in gentibus, et disseminavero eos in terris."},{"number":16,"verse":"Et relinquam ex eis viros paucos a gladio, et fame, et pestilentia, ut enarrent omnia scelera eorum in gentibus ad quas ingredientur, et scient quia ego Dominus."},{"number":17,"verse":"Et factus est sermo Domini ad me, dicens :"},{"number":18,"verse":"Fili hominis, panem tuum in conturbatione comede, sed et aquam tuam in festinatione et mœrore bibe."},{"number":19,"verse":"Et dices ad populum terræ : Hæc dicit Dominus Deus ad eos qui habitant in Jerusalem, in terra Israël : Panem suum in sollicitudine comedent, et aquam suam in desolatione bibent : ut desoletur terra a multitudine sua, propter iniquitatem omnium qui habitant in ea."},{"number":20,"verse":"Et civitates quæ nunc habitantur, desolatæ erunt, terraque deserta, et scietis quia ego Dominus."},{"number":21,"verse":"Et factus est sermo Domini ad me, dicens :"},{"number":22,"verse":"Fili hominis, quod est proverbium istud vobis in terra Israël, dicentium : In longum differentur dies, et peribit omnis visio ?"},{"number":23,"verse":"Ideo dic ad eos : Hæc dicit Dominus Deus : Quiescere faciam proverbium istud, neque vulgo dicetur ultra in Israël : et loquere ad eos quod appropinquaverint dies, et sermo omnis visionis."},{"number":24,"verse":"Non enim erit ultra omnis visio cassa, neque divinatio ambigua in medio filiorum Israël :"},{"number":25,"verse":"quia ego Dominus loquar, et quodcumque locutus fuero verbum, fiet, et non prolongabitur amplius : sed in diebus vestris, domus exasperans, loquar verbum, et faciam illud, dicit Dominus Deus."},{"number":26,"verse":"Et factus est sermo Domini ad me, dicens :"},{"number":27,"verse":"Fili hominis, ecce domus Israël dicentium : Visio quam hic videt, in dies multos et in tempora longa iste prophetat."},{"number":28,"verse":"Propterea dic ad eos : Hæc dicit Dominus Deus : Non prolongabitur ultra omnis sermo meus : verbum quod locutus fuero, complebitur, dicit Dominus Deus."}]}