{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":10,"verses":[{"number":1,"verse":"Et vidi : et ecce in firmamento quod erat super caput cherubim, quasi lapis sapphirus, quasi species similitudinis solii, apparuit super ea."},{"number":2,"verse":"Et dixit ad virum qui indutus erat lineis, et ait : Ingredere in medio rotarum quæ sunt subtus cherubim, et imple manum tuam prunis ignis quæ sunt inter cherubim, et effunde super civitatem. Ingressusque est in conspectu meo."},{"number":3,"verse":"Cherubim autem stabant a dextris domus cum ingrederetur vir, et nubes implevit atrium interius."},{"number":4,"verse":"Et elevata est gloria Domini desuper cherub ad limen domus : et repleta est domus nube, et atrium repletum est splendore gloriæ Domini."},{"number":5,"verse":"Et sonitus alarum cherubim audiebatur usque ad atrium exterius, quasi vox Dei omnipotentis loquentis."},{"number":6,"verse":"Cumque præcepisset viro qui indutus erat lineis, dicens : Sume ignem de medio rotarum quæ sunt inter cherubim : ingressus ille stetit juxta rotam."},{"number":7,"verse":"Et extendit cherub manum de medio cherubim ad ignem qui erat inter cherubim, et sumpsit, et dedit in manus ejus qui indutus erat lineis : qui accipiens egressus est."},{"number":8,"verse":"Et apparuit in cherubim similitudo manus hominis subtus pennas eorum."},{"number":9,"verse":"Et vidi : et ecce quatuor rotæ juxta cherubim : rota una juxta cherub unum, et rota alia juxta cherub unum : species autem rotarum erat quasi visio lapidis chrysolithi :"},{"number":10,"verse":"et aspectus earum similitudo una quatuor, quasi sit rota in medio rotæ."},{"number":11,"verse":"Cumque ambularent, in quatuor partes gradiebantur, et non revertebantur ambulantes : sed ad locum ad quem ire declinabat quæ prima erat, sequebantur et ceteræ, nec convertebantur."},{"number":12,"verse":"Et omne corpus earum, et colla, et manus, et pennæ, et circuli, plena erant oculis in circuitu quatuor rotarum."},{"number":13,"verse":"Et rotas istas vocavit volubiles, audiente me."},{"number":14,"verse":"Quatuor autem facies habebat unum : facies una, facies cherub, et facies secunda, facies hominis : et in tertio facies leonis, et in quarto facies aquilæ."},{"number":15,"verse":"Et elevata sunt cherubim : ipsum est animal quod videram juxta fluvium Chobar."},{"number":16,"verse":"Cumque ambularent cherubim, ibant pariter et rotæ juxta ea : et cum elevarent cherubim alas suas ut exaltarentur de terra, non residebant rotæ, sed et ipsæ juxta erant."},{"number":17,"verse":"Stantibus illis stabant, et cum elevatis elevabantur : spiritus enim vitæ erat in eis."},{"number":18,"verse":"Et egressa est gloria Domini a limine templi, et stetit super cherubim."},{"number":19,"verse":"Et elevantia cherubim alas suas, exaltata sunt a terra coram me : et illis egredientibus, rotæ quoque subsecutæ sunt : et stetit in introitu portæ domus Domini orientalis, et gloria Dei Israël erat super ea."},{"number":20,"verse":"Ipsum est animal quod vidi subter Deum Israël juxta fluvium Chobar, et intellexi quia cherubim essent."},{"number":21,"verse":"Quatuor vultus uni, et quatuor alæ uni : et similitudo manus hominis sub alis eorum."},{"number":22,"verse":"Et similitudo vultuum eorum, ipsi vultus quos videram juxta fluvium Chobar, et intuitus eorum, et impetus singulorum ante faciem suam ingredi."}]}