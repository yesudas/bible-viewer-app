{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":35,"verses":[{"number":1,"verse":"Et factus est sermo Domini ad me, dicens :"},{"number":2,"verse":"Fili hominis, pone faciem tuam adversum montem Seir, et prophetabis de eo, et dices illi :"},{"number":3,"verse":"Hæc dicit Dominus Deus : Ecce ego ad te, mons Seir : et extendam manum meam super te, et dabo te desolatum atque desertum."},{"number":4,"verse":"Urbes tuas demoliar, et tu desertus eris : et scies quia ego Dominus."},{"number":5,"verse":"Eo quod fueris inimicus sempiternus, et concluseris filios Israël in manus gladii in tempore afflictionis eorum, in tempore iniquitatis extremæ :"},{"number":6,"verse":"propterea vivo ego, dicit Dominus Deus, quoniam sanguini tradam te, et sanguis te persequetur : et cum sanguinem oderis, sanguis persequetur te."},{"number":7,"verse":"Et dabo montem Seir desolatum atque desertum, et auferam de eo euntem et redeuntem."},{"number":8,"verse":"Et implebo montes ejus occisorum suorum : in collibus tuis, et in vallibus tuis atque in torrentibus, interfecti gladio cadent."},{"number":9,"verse":"In solitudines sempiternas tradam te, et civitates tuæ non habitabuntur : et scietis quia ego Dominus Deus."},{"number":10,"verse":"Eo quod dixeris : Duæ gentes et duæ terræ meæ erunt, et hæreditate possidebo eas, cum Dominus esset ibi :"},{"number":11,"verse":"propterea vivo ego, dicit Dominus Deus, quia faciam juxta iram tuam, et secundum zelum tuum, quem fecisti odio habens eos : et notus efficiar per eos, cum te judicavero."},{"number":12,"verse":"Et scies quia ego Dominus audivi universa opprobria tua quæ locutus es de montibus Israël, dicens : Deserti nobis ad devorandum dati sunt."},{"number":13,"verse":"Et insurrexistis super me ore vestro, et derogastis adversum me verba vestra : ego audivi."},{"number":14,"verse":"Hæc dicit Dominus Deus : Lætante universa terra, in solitudinem te redigam :"},{"number":15,"verse":"sicuti gavisus es super hæreditatem domus Israël eo quod fuerit dissipata, sic faciam tibi : dissipatus eris, mons Seir, et Idumæa omnis : et scient quia ego Dominus."}]}