{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":23,"verses":[{"number":1,"verse":"Et factus est sermo Domini ad me, dicens :"},{"number":2,"verse":"Fili hominis, duæ mulieres filiæ matris unius fuerunt :"},{"number":3,"verse":"et fornicatæ sunt in Ægypto, in adolescentia sua fornicatæ sunt : ibi subacta sunt ubera earum, et fractæ sunt mammæ pubertatis earum."},{"number":4,"verse":"Nomina autem earum, Oolla major, et Ooliba soror ejus minor : et habui eas, et pepererunt filios et filias. Porro earum nomina, Samaria Oolla, et Jerusalem Ooliba."},{"number":5,"verse":"Fornicata est igitur super me Oolla, et insanivit in amatores suos, in Assyrios propinquantes,"},{"number":6,"verse":"vestitos hyacintho, principes et magistratus, juvenes cupidinis, universos equites, ascensores equorum."},{"number":7,"verse":"Et dedit fornicationes suas super eos electos, filios Assyriorum universos : et in omnibus in quos insanivit, in immunditiis eorum polluta est."},{"number":8,"verse":"Insuper et fornicationes suas, quas habuerat in Ægypto, non reliquit : nam et illi dormierunt cum ea in adolescentia ejus, et illi confregerunt ubera pubertatis ejus, et effuderunt fornicationem suam super eam."},{"number":9,"verse":"Propterea tradidi eam in manus amatorum suorum, in manus filiorum Assur, super quorum insanivit libidine."},{"number":10,"verse":"Ipsi discooperuerunt ignominiam ejus, filios et filias ejus tulerunt, et ipsam occiderunt gladio : et factæ sunt famosæ mulieres, et judicia perpetraverunt in ea."},{"number":11,"verse":"Quod cum vidisset soror ejus Ooliba, plus quam illa insanivit libidine, et fornicationem suam super fornicationem sororis suæ :"},{"number":12,"verse":"ad filios Assyriorum præbuit impudenter, ducibus et magistratibus ad se venientibus, indutis veste varia, equitibus qui vectabantur equis, et adolescentibus forma cunctis egregia."},{"number":13,"verse":"Et vidi quod polluta esset via una ambarum."},{"number":14,"verse":"Et auxit fornicationes suas : cumque vidisset viros depictos in pariete, imagines Chaldæorum expressas coloribus,"},{"number":15,"verse":"et accinctos balteis renes, et tiaras tinctas in capitibus eorum, formam ducum omnium, similitudinem filiorum Babylonis, terræque Chaldæorum, in qua orti sunt,"},{"number":16,"verse":"insanivit super eos concupiscentia oculorum suorum, et misit nuntios ad eos in Chaldæam."},{"number":17,"verse":"Cumque venissent ad eam filii Babylonis ad cubile mammarum, polluerunt eam stupris suis : et polluta est ab eis, et saturata est anima ejus ab illis."},{"number":18,"verse":"Denudavit quoque fornicationes suas, et discooperuit ignominiam suam : et recessit anima mea ab ea, sicut recesserat anima mea a sorore ejus :"},{"number":19,"verse":"multiplicavit enim fornicationes suas, recordans dies adolescentiæ suæ, quibus fornicata est in terra Ægypti."},{"number":20,"verse":"Et insanivit libidine super concubitum eorum, quorum carnes sunt ut carnes asinorum, et sicut fluxus equorum fluxus eorum."},{"number":21,"verse":"Et visitasti scelus adolescentiæ tuæ, quando subacta sunt in Ægypto ubera tua, et confractæ sunt mammæ pubertatis tuæ."},{"number":22,"verse":"Propterea, Ooliba, hæc dicit Dominus Deus : Ecce ego suscitabo omnes amatores tuos contra te, de quibus satiata est anima tua, et congregabo eos adversum te in circuitu :"},{"number":23,"verse":"filios Babylonis, et universos Chaldæos, nobiles, tyrannosque, et principes, omnes filios Assyriorum, juvenes forma egregia, duces et magistratus universos, principes principum, et nominatos ascensores equorum :"},{"number":24,"verse":"et venient super te instructi curru et rota, multitudo populorum : lorica, et clypeo, et galea armabuntur contra te undique : et dabo coram eis judicium, et judicabunt te judiciis suis."},{"number":25,"verse":"Et ponam zelum meum in te, quem exercent tecum in furore : nasum tuum et aures tuas præcident, et quæ remanserint, gladio concident. Ipsi filios tuos et filias tuas capient, et novissimum tuum devorabitur igni :"},{"number":26,"verse":"et denudabunt te vestimentis tuis, et tollent vasa gloriæ tuæ."},{"number":27,"verse":"Et requiescere faciam scelus tuum de te, et fornicationem tuam de terra Ægypti : nec levabis oculos tuos ad eos, et Ægypti non recordaberis amplius."},{"number":28,"verse":"Quia hæc dicit Dominus Deus : Ecce ego tradam te in manus eorum quos odisti, in manus de quibus satiata est anima tua."},{"number":29,"verse":"Et agent tecum in odio, et tollent omnes labores tuos, et dimittent te nudam et ignominia plenam : et revelabitur ignominia fornicationum tuarum, scelus tuum, et fornicationes tuæ."},{"number":30,"verse":"Fecerunt hæc tibi, quia fornicata es post gentes inter quas polluta es in idolis earum."},{"number":31,"verse":"In via sororis tuæ ambulasti, et dabo calicem ejus in manu tua."},{"number":32,"verse":"Hæc dicit Dominus Deus : Calicem sororis tuæ bibes profundum et latum : eris in derisum et in subsannationem quæ est capacissima."},{"number":33,"verse":"Ebrietate et dolore repleberis : calice mœroris et tristitiæ, calice sororis tuæ Samariæ."},{"number":34,"verse":"Et bibes illum, et epotabis usque ad fæces : et fragmenta ejus devorabis, et ubera tua lacerabis, quia ego locutus sum, ait Dominus Deus."},{"number":35,"verse":"Propterea hæc dicit Dominus Deus : Quia oblita es mei, et projecisti me post corpus tuum, tu quoque porta scelus tuum et fornicationes tuas."},{"number":36,"verse":"Et ait Dominus ad me, dicens : Fili hominis, numquid judicas Oollam et Oolibam, et annuntias eis scelera earum ?"},{"number":37,"verse":"Quia adulteratæ sunt, et sanguis in manibus earum, et cum idolis suis fornicatæ sunt : insuper et filios suos quos genuerunt mihi, obtulerunt eis ad devorandum."},{"number":38,"verse":"Sed et hoc fecerunt mihi : polluerunt sanctuarium meum in die illa, et sabbata mea profanaverunt."},{"number":39,"verse":"Cumque immolarent filios suos idolis suis, et ingrederentur sanctuarium meum in die illa ut polluerent illud, etiam hæc fecerunt in medio domus meæ."},{"number":40,"verse":"Miserunt ad viros venientes de longe, ad quos nuntium miserant : itaque ecce venerunt quibus te lavisti, et circumlinisti stibio oculos tuos, et ornata es mundo muliebri."},{"number":41,"verse":"Sedisti in lecto pulcherrimo, et mensa ornata est ante te : thymiama meum et unguentum meum posuisti super eam."},{"number":42,"verse":"Et vox multitudinis exsultantis erat in ea : et in viris, qui de multitudine hominum adducebantur, et veniebant de deserto, posuerunt armillas in manibus eorum, et coronas speciosas in capitibus eorum."},{"number":43,"verse":"Et dixi ei, quæ attrita est in adulteriis : Nunc fornicabitur in fornicatione sua etiam hæc."},{"number":44,"verse":"Et ingressi sunt ad eam quasi ad mulierem meretricem : sic ingrediebantur ad Oollam et Oolibam, mulieres nefarias."},{"number":45,"verse":"Viri ergo justi sunt : hi judicabunt eas judicio adulterarum, et judicio effundentium sanguinem : quia adulteræ sunt, et sanguis in manibus earum."},{"number":46,"verse":"Hæc enim dicit Dominus Deus : Adduc ad eas multitudinem, et trade eas in tumultum et in rapinam."},{"number":47,"verse":"Et lapidentur lapidibus populorum, et confodiantur gladiis eorum : filios et filias earum interficient, et domos earum igne succendent."},{"number":48,"verse":"Et auferam scelus de terra, et discent omnes mulieres ne faciant secundum scelus earum."},{"number":49,"verse":"Et dabunt scelus vestrum super vos, et peccata idolorum vestrorum portabitis : et scietis quia ego Dominus Deus."}]}