{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":24,"verses":[{"number":1,"verse":"Et factum est verbum Domini ad me in anno nono, in mense decimo, decima die mensis, dicens :"},{"number":2,"verse":"Fili hominis, scribe tibi nomen diei hujus, in qua confirmatus est rex Babylonis adversum Jerusalem hodie."},{"number":3,"verse":"Et dices per proverbium ad domum irritatricem parabolam, et loqueris ad eos : Hæc dicit Dominus Deus : Pone ollam ; pone, inquam, et mitte in eam aquam."},{"number":4,"verse":"Congere frusta ejus in eam, omnem partem bonam, femur et armum, electa et ossibus plena."},{"number":5,"verse":"Pinguissimum pecus assume, compone quoque strues ossium sub ea : efferbuit coctio ejus, et discocta sunt ossa illius in medio ejus."},{"number":6,"verse":"Propterea hæc dicit Dominus Deus : Væ civitati sanguinum, ollæ cujus rubigo in ea est, et rubigo ejus non exivit de ea ! per partes et per partes suas ejice eam : non cecidit super eam sors."},{"number":7,"verse":"Sanguis enim ejus in medio ejus est ; super limpidissimam petram effudit illum : non effudit illum super terram, ut possit operiri pulvere."},{"number":8,"verse":"Ut superinducerem indignationem meam, et vindicta ulciscerer, dedi sanguinem ejus super petram limpidissimam, ne operiretur."},{"number":9,"verse":"Propterea hæc dicit Dominus Deus : Væ civitati sanguinum, cujus ego grandem faciam pyram !"},{"number":10,"verse":"Congere ossa, quæ igne succendam : consumentur carnes, et coquetur universa compositio, et ossa tabescent."},{"number":11,"verse":"Pone quoque eam super prunas vacuam, ut incalescat, et liquefiat æs ejus, et confletur in medio ejus inquinamentum ejus, et consumatur rubigo ejus."},{"number":12,"verse":"Multo labore sudatum est, et non exivit de ea nimia rubigo ejus, neque per ignem."},{"number":13,"verse":"Immunditia tua execrabilis, quia mundare te volui, et non es mundata a sordibus tuis : sed nec mundaberis prius, donec quiescere faciam indignationem meam in te."},{"number":14,"verse":"Ego Dominus locutus sum : veniet, et faciam : non transeam, nec parcam, nec placabor : juxta vias tuas, et juxta adinventiones tuas judicabo te, dicit Dominus."},{"number":15,"verse":"Et factum est verbum Domini ad me, dicens :"},{"number":16,"verse":"Fili hominis, ecce ego tollo a te desiderabile oculorum tuorum in plaga : et non planges, neque plorabis, neque fluent lacrimæ tuæ."},{"number":17,"verse":"Ingemisce tacens : mortuorum luctum non facies : corona tua circumligata sit tibi, et calceamenta tua erunt in pedibus tuis : nec amictu ora velabis, nec cibos lugentium comedes."},{"number":18,"verse":"Locutus sum ergo ad populum mane, et mortua est uxor mea vespere : fecique mane sicut præceperat mihi."},{"number":19,"verse":"Et dixit ad me populus : Quare non indicas nobis quid ista significent quæ tu facis ?"},{"number":20,"verse":"Et dixi ad eos : Sermo Domini factus est ad me, dicens :"},{"number":21,"verse":"Loquere domui Israël : Hæc dicit Dominus Deus : Ecce ego polluam sanctuarium meum, superbiam imperii vestri, et desiderabile oculorum vestrorum, et super quo pavet anima vestra : filii vestri et filiæ vestræ quas reliquistis, gladio cadent."},{"number":22,"verse":"Et facietis sicut feci : ora amictu non velabitis, et cibos lugentium non comedetis :"},{"number":23,"verse":"coronas habebitis in capitibus vestris, et calceamenta in pedibus : non plangetis, neque flebitis, sed tabescetis in iniquitatibus vestris, et unusquisque gemet ad fratrem suum."},{"number":24,"verse":"Eritque Ezechiel vobis in portentum : juxta omnia quæ fecit, facietis cum venerit istud : et scietis quia ego Dominus Deus."},{"number":25,"verse":"Et tu, fili hominis, ecce in die qua tollam ab eis fortitudinem eorum, et gaudium dignitatis, et desiderium oculorum eorum, super quo requiescunt animæ eorum, filios et filias eorum :"},{"number":26,"verse":"in die illa, cum venerit fugiens ad te ut annuntiet tibi :"},{"number":27,"verse":"in die, inquam illa, aperietur os tuum cum eo qui fugit, et loqueris, et non silebis ultra : erisque eis in portentum, et scietis quia ego Dominus."}]}