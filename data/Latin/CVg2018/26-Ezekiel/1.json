{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":1,"verses":[{"number":1,"verse":"Et factum est in trigesimo anno, in quarto, in quinta mensis, cum essem in medio captivorum juxta fluvium Chobar, aperti sunt cæli, et vidi visiones Dei."},{"number":2,"verse":"In quinta mensis, ipse est annus quintus transmigrationis regis Joachin,"},{"number":3,"verse":"factum est verbum Domini ad Ezechielem filium Buzi sacerdotem, in terra Chaldæorum, secus flumen Chobar : et facta est super eum ibi manus Domini."},{"number":4,"verse":"Et vidi, et ecce ventus turbinis veniebat ab aquilone, et nubes magna, et ignis involvens, et splendor in circuitu ejus : et de medio ejus, quasi species electri, id est, de medio ignis :"},{"number":5,"verse":"et in medio ejus similitudo quatuor animalium. Et hic aspectus eorum, similitudo hominis in eis."},{"number":6,"verse":"Quatuor facies uni, et quatuor pennæ uni."},{"number":7,"verse":"Pedes eorum, pedes recti, et planta pedis eorum quasi planta pedis vituli : et scintillæ quasi aspectus æris candentis."},{"number":8,"verse":"Et manus hominis sub pennis eorum, in quatuor partibus : et facies et pennas per quatuor partes habebant."},{"number":9,"verse":"Junctæque erant pennæ eorum alterius ad alterum : non revertebantur cum incederent, sed unumquodque ante faciem suam gradiebatur."},{"number":10,"verse":"Similitudo autem vultus eorum, facies hominis et facies leonis a dextris ipsorum quatuor, facies autem bovis a sinistris ipsorum quatuor, et facies aquilæ desuper ipsorum quatuor."},{"number":11,"verse":"Facies eorum et pennæ eorum extentæ desuper : duæ pennæ singulorum jungebantur, et duæ tegebant corpora eorum."},{"number":12,"verse":"Et unumquodque eorum coram facie sua ambulabat : ubi erat impetus spiritus, illuc gradiebantur, nec revertebantur cum ambularent."},{"number":13,"verse":"Et similitudo animalium, aspectus eorum quasi carbonum ignis ardentium, et quasi aspectus lampadarum : hæc erat visio discurrens in medio animalium, splendor ignis, et de igne fulgur egrediens."},{"number":14,"verse":"Et animalia ibant et revertebantur, in similitudinem fulguris coruscantis."},{"number":15,"verse":"Cumque aspicerem animalia, apparuit rota una super terram juxta animalia, habens quatuor facies."},{"number":16,"verse":"Et aspectus rotarum et opus earum quasi visio maris : et una similitudo ipsarum quatuor : et aspectus earum et opera quasi sit rota in medio rotæ."},{"number":17,"verse":"Per quatuor partes earum euntes ibant, et non revertebantur cum ambularent."},{"number":18,"verse":"Statura quoque erat rotis, et altitudo, et horribilis aspectus : et totum corpus oculis plenum in circuitu ipsarum quatuor."},{"number":19,"verse":"Cumque ambularent animalia, ambulabant pariter et rotæ juxta ea : et cum elevarentur animalia de terra, elevabantur simul et rotæ."},{"number":20,"verse":"Quocumque ibat spiritus, illuc, eunte spiritu, et rotæ pariter elevabantur sequentes eum : spiritus enim vitæ erat in rotis."},{"number":21,"verse":"Cum euntibus ibant, et cum stantibus stabant : et cum elevatis a terra, pariter elevabantur et rotæ sequentes ea, quia spiritus vitæ erat in rotis."},{"number":22,"verse":"Et similitudo super capita animalium firmamenti, quasi aspectus crystalli horribilis, et extenti super capita eorum desuper."},{"number":23,"verse":"Sub firmamento autem pennæ eorum rectæ alterius ad alterum : unumquodque duabus alis velabat corpus suum, et alterum similiter velabatur."},{"number":24,"verse":"Et audiebam sonum alarum, quasi sonum aquarum multarum, quasi sonum sublimis Dei : cum ambularent, quasi sonus erat multitudinis ut sonus castrorum : cumque starent, demittebantur pennæ eorum."},{"number":25,"verse":"Nam cum fieret vox super firmamentum quod erat super caput eorum, stabant, et submittebant alas suas."},{"number":26,"verse":"Et super firmamentum quod erat imminens capiti eorum, quasi aspectus lapidis sapphiri similitudo throni : et super similitudinem throni similitudo quasi aspectus hominis desuper."},{"number":27,"verse":"Et vidi quasi speciem electri, velut aspectum ignis, intrinsecus ejus per circuitum : a lumbis ejus et desuper, et a lumbis ejus usque deorsum, vidi quasi speciem ignis splendentis in circuitu,"},{"number":28,"verse":"velut aspectum arcus cum fuerit in nube in die pluviæ. Hic erat aspectus splendoris per gyrum."}]}