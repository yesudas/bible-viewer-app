{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":30,"verses":[{"number":1,"verse":"Et factum est verbum Domini ad me, dicens :"},{"number":2,"verse":"Fili hominis, propheta, et dic : Hæc dicit Dominus Deus : Ululate : Væ, væ diei !"},{"number":3,"verse":"quia juxta est dies, et appropinquat dies Domini, dies nubis : tempus gentium erit."},{"number":4,"verse":"Et veniet gladius in Ægyptum, et erit pavor in Æthiopia, cum ceciderint vulnerati in Ægypto, et ablata fuerit multitudo illius, et destructa fundamenta ejus."},{"number":5,"verse":"Æthiopia, et Libya, et Lydi, et omne reliquum vulgus, et Chub, et filii terræ fœderis, cum eis gladio cadent."},{"number":6,"verse":"Hæc dicit Dominus Deus : Et corruent fulcientes Ægyptum, et destruetur superbia imperii ejus : a turre Syenes gladio cadent in ea, ait Dominus Deus exercituum."},{"number":7,"verse":"Et dissipabuntur in medio terrarum desolatarum, et urbes ejus in medio civitatum desertarum erunt :"},{"number":8,"verse":"et scient quia ego Dominus, cum dedero ignem in Ægypto, et attriti fuerint omnes auxiliatores ejus."},{"number":9,"verse":"In die illa egredientur nuntii a facie mea in trieribus ad conterendam Æthiopiæ confidentiam : et erit pavor in eis in die Ægypti, quia absque dubio veniet."},{"number":10,"verse":"Hæc dicit Dominus Deus : Cessare faciam multitudinem Ægypti in manu Nabuchodonosor regis Babylonis."},{"number":11,"verse":"Ipse et populus ejus cum eo, fortissimi gentium, adducentur ad disperdendam terram : et evaginabunt gladios suos super Ægyptum, et implebunt terram interfectis."},{"number":12,"verse":"Et faciam alveos fluminum aridos, et tradam terram in manus pessimorum : et dissipabo terram et plenitudinem ejus manu alienorum : ego Dominus locutus sum."},{"number":13,"verse":"Hæc dicit Dominus Deus : Et disperdam simulacra, et cessare faciam idola de Memphis : et dux de terra Ægypti non erit amplius, et dabo terrorem in terra Ægypti."},{"number":14,"verse":"Et disperdam terram Phathures, et dabo ignem in Taphnis, et faciam judicia in Alexandria."},{"number":15,"verse":"Et effundam indignationem meam super Pelusium, robur Ægypti, et interficiam multitudinem Alexandriæ."},{"number":16,"verse":"Et dabo ignem in Ægypto : quasi parturiens dolebit Pelusium, et Alexandria erit dissipata, et in Memphis angustiæ quotidianæ."},{"number":17,"verse":"Juvenes Heliopoleos et Bubasti gladio cadent, et ipsæ captivæ ducentur."},{"number":18,"verse":"Et in Taphnis nigrescet dies, cum contrivero ibi sceptra Ægypti, et defecerit in ea superbia potentiæ ejus : ipsam nubes operiet, filiæ autem ejus in captivitatem ducentur."},{"number":19,"verse":"Et judicia faciam in Ægypto : et scient quia ego Dominus."},{"number":20,"verse":"Et factum est in undecimo anno, in primo mense, in septima mensis : factum est verbum Domini ad me, dicens :"},{"number":21,"verse":"Fili hominis, brachium Pharaonis regis Ægypti confregi, et ecce non est obvolutum ut restitueretur ei sanitas, ut ligaretur pannis, et fasciaretur linteolis, ut recepto robore posset tenere gladium."},{"number":22,"verse":"Propterea hæc dicit Dominus Deus : Ecce ego ad Pharaonem regem Ægypti, et comminuam brachium ejus forte, sed confractum : et dejiciam gladium de manu ejus,"},{"number":23,"verse":"et dispergam Ægyptum in gentibus, et ventilabo eos in terris."},{"number":24,"verse":"Et confortabo brachia regis Babylonis, daboque gladium meum in manu ejus, et confringam brachia Pharaonis, et gement gemitibus interfecti coram facie ejus."},{"number":25,"verse":"Et confortabo brachia regis Babylonis, et brachia Pharaonis concident : et scient quia ego Dominus, cum dedero gladium meum in manu regis Babylonis, et extenderit eum super terram Ægypti."},{"number":26,"verse":"Et dispergam Ægyptum in nationes, et ventilabo eos in terras : et scient quia ego Dominus."}]}