{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":47,"verses":[{"number":1,"verse":"Et convertit me ad portam domus, et ecce aquæ egrediebantur subter limen domus ad orientem : facies enim domus respiciebat ad orientem, aquæ autem descendebant in latus templi dextrum, ad meridiem altaris."},{"number":2,"verse":"Et eduxit me per viam portæ aquilonis, et convertit me ad viam foras portam exteriorem, viam quæ respiciebat ad orientem : et ecce aquæ redundantes a latere dextro."},{"number":3,"verse":"Cum egrederetur vir ad orientem, qui habebat funiculum in manu sua, et mensus est mille cubitos, et traduxit me per aquam usque ad talos."},{"number":4,"verse":"Rursumque mensus est mille, et traduxit me per aquam usque ad genua."},{"number":5,"verse":"Et mensus est mille, et traduxit me per aquam usque ad renes. Et mensus est mille, torrentem quem non potui pertransire, quoniam intumuerant aquæ profundi torrentis, qui non potest transvadari."},{"number":6,"verse":"Et dixit ad me : Certe vidisti, fili hominis. Et eduxit me, et convertit ad ripam torrentis."},{"number":7,"verse":"Cumque me convertissem, ecce in ripa torrentis ligna multa nimis ex utraque parte."},{"number":8,"verse":"Et ait ad me : Aquæ istæ quæ egrediuntur ad tumulos sabuli orientalis, et descendunt ad plana deserti, intrabunt mare et exibunt : et sanabuntur aquæ."},{"number":9,"verse":"Et omnis anima vivens quæ serpit quocumque venerit torrens, vivet : et erunt pisces multi satis, postquam venerint illuc aquæ istæ : et sanabuntur et vivent omnia ad quæ venerit torrens."},{"number":10,"verse":"Et stabunt super illas piscatores : ab Engaddi usque ad Engallim siccatio sagenarum erit : plurimæ species erunt piscium ejus, sicut pisces maris magni, multitudinis nimiæ."},{"number":11,"verse":"In littoribus autem ejus et in palustribus, non sanabuntur, quia in salinas dabuntur."},{"number":12,"verse":"Et super torrentem orietur in ripis ejus, ex utraque parte, omne lignum pomiferum : non defluet folium ex eo, et non deficiet fructus ejus : per singulos menses afferet primitiva, quia aquæ ejus de sanctuario egredientur : et erunt fructus ejus in cibum, et folia ejus ad medicinam."},{"number":13,"verse":"Hæc dicit Dominus Deus : Hic est terminus in quo possidebitis terram in duodecim tribubus Israël : quia Joseph duplicem funiculum habet."},{"number":14,"verse":"Possidebitis autem eam singuli æque ut frater suus, super quam levavi manum meam ut darem patribus vestris : et cadet terra hæc vobis in possessionem."},{"number":15,"verse":"Hic est autem terminus terræ : ad plagam septentrionalem, a mari magno via Hethalon, venientibus Sedada,"},{"number":16,"verse":"Emath, Berotha, Sabarim, quæ est inter terminum Damasci et confinium Emath, domus Tichon, quæ est juxta terminum Auran."},{"number":17,"verse":"Et erit terminus a mari usque ad atrium Enon, terminus Damasci : et ab aquilone ad aquilonem, terminus Emath plaga septentrionalis."},{"number":18,"verse":"Porro plaga orientalis de medio Auran, et de medio Damasci, et de medio Galaad, et de medio terræ Israël, Jordanis disterminans ad mare orientale. Metiemini etiam plagam orientalem."},{"number":19,"verse":"Plaga autem australis meridiana, a Thamar usque ad aquas contradictionis Cades, et torrens usque ad mare magnum : et hæc est plaga ad meridiem australis."},{"number":20,"verse":"Et plaga maris, mare magnum a confinio per directum, donec venias Emath : hæc est plaga maris."},{"number":21,"verse":"Et dividetis terram istam vobis per tribus Israël :"},{"number":22,"verse":"et mittetis eam in hæreditatem vobis, et advenis qui accesserint ad vos, qui genuerint filios in medio vestrum : et erunt vobis sicut indigenæ inter filios Israël : vobiscum divident possessionem in medio tribuum Israël."},{"number":23,"verse":"In tribu autem quacumque fuerit advena, ibi dabitis possessionem illi, ait Dominus Deus."}]}