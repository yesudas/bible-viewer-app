{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":37,"verses":[{"number":1,"verse":"Facta est super me manus Domini, et eduxit me in spiritu Domini, et dimisit me in medio campi qui erat plenus ossibus."},{"number":2,"verse":"Et circumduxit me per ea in gyro : erant autem multa valde super faciem campi, siccaque vehementer."},{"number":3,"verse":"Et dixit ad me : Fili hominis, putasne vivent ossa ista ? Et dixi : Domine Deus, tu nosti."},{"number":4,"verse":"Et dixit ad me : Vaticinare de ossibus istis, et dices eis : Ossa arida, audite verbum Domini."},{"number":5,"verse":"Hæc dicit Dominus Deus ossibus his : Ecce ego intromittam in vos spiritum, et vivetis."},{"number":6,"verse":"Et dabo super vos nervos, et succrescere faciam super vos carnes, et superextendam in vobis cutem, et dabo vobis spiritum, et vivetis : et scietis quia ego Dominus."},{"number":7,"verse":"Et prophetavi sicut præceperat mihi : factus est autem sonitus, prophetante me, et ecce commotio : et accesserunt ossa ad ossa, unumquodque ad juncturam suam."},{"number":8,"verse":"Et vidi, et ecce super ea nervi et carnes ascenderunt, et extenta est in eis cutis desuper : et spiritum non habebant."},{"number":9,"verse":"Et dixit ad me : Vaticinare ad spiritum : vaticinare, fili hominis, et dices ad spiritum : Hæc dicit Dominus Deus : A quatuor ventis veni, spiritus, et insuffla super interfectos istos, et reviviscant."},{"number":10,"verse":"Et prophetavi sicut præceperat mihi : et ingressus est in ea spiritus, et vixerunt : steteruntque super pedes suos, exercitus grandis nimis valde."},{"number":11,"verse":"Et dixit ad me : Fili hominis, ossa hæc universa, domus Israël est. Ipsi dicunt : Aruerunt ossa nostra, et periit spes nostra, et abscissi sumus."},{"number":12,"verse":"Propterea vaticinare, et dices ad eos : Hæc dicit Dominus Deus : Ecce ego aperiam tumulos vestros, et educam vos de sepulchris vestris, populus meus, et inducam vos in terram Israël."},{"number":13,"verse":"Et scietis quia ego Dominus, cum aperuero sepulchra vestra, et eduxero vos de tumulis vestris, popule meus,"},{"number":14,"verse":"et dedero spiritum meum in vobis, et vixeritis : et requiescere vos faciam super humum vestram, et scietis quia ego Dominus locutus sum, et feci, ait Dominus Deus."},{"number":15,"verse":"Et factus est sermo Domini ad me, dicens :"},{"number":16,"verse":"Et tu, fili hominis, sume tibi lignum unum, et scribe super illud : Judæ, et filiorum Israël sociorum ejus : et tolle lignum alterum, et scribe super illud : Joseph, ligno Ephraim, et cunctæ domui Israël sociorumque ejus."},{"number":17,"verse":"Et adjunge illa unum ad alterum tibi in lignum unum : et erunt in unionem in manu tua."},{"number":18,"verse":"Cum autem dixerint ad te filii populi tui, loquentes : Nonne indicas nobis quid in his tibi velis ?"},{"number":19,"verse":"loqueris ad eos : Hæc dicit Dominus Deus : Ecce ego assumam lignum Joseph, quod est in manu Ephraim, et tribus Israël, quæ sunt ei adjunctæ, et dabo eas pariter cum ligno Juda, et faciam eas in lignum unum : et erunt unum in manu ejus."},{"number":20,"verse":"Erunt autem ligna super quæ scripseris in manu tua in oculis eorum."},{"number":21,"verse":"Et dices ad eos : Hæc dicit Dominus Deus : Ecce ego assumam filios Israël de medio nationum ad quas abierunt : et congregabo eos undique, et adducam eos ad humum suam."},{"number":22,"verse":"Et faciam eos in gentem unam in terra in montibus Israël, et rex unus erit omnibus imperans : et non erunt ultra duæ gentes, nec dividentur amplius in duo regna,"},{"number":23,"verse":"neque polluentur ultra in idolis suis, et abominationibus suis, et cunctis iniquitatibus suis : et salvos eos faciam de universis sedibus in quibus peccaverunt, et emundabo eos : et erunt mihi populus, et ego ero eis Deus."},{"number":24,"verse":"Et servus meus David rex super eos, et pastor unus erit omnium eorum. In judiciis meis ambulabunt, et mandata mea custodient, et facient ea :"},{"number":25,"verse":"et habitabunt super terram quam dedi servo meo Jacob, in qua habitaverunt patres vestri : et habitabunt super eam ipsi, et filii eorum, et filii filiorum eorum, usque in sempiternum : et David servus meus princeps eorum in perpetuum."},{"number":26,"verse":"Et percutiam illis fœdus pacis : pactum sempiternum erit eis. Et fundabo eos, et multiplicabo, et dabo sanctificationem meam in medio eorum in perpetuum."},{"number":27,"verse":"Et erit tabernaculum meum in eis : et ero eis Deus, et ipsi erunt mihi populus."},{"number":28,"verse":"Et scient gentes quia ego Dominus sanctificator Israël, cum fuerit sanctificatio mea in medio eorum in perpetuum."}]}