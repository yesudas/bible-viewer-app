{"bibleAbbr":"CVg2018","bookName":"Ezekiel","bookEnglishName":"Ezekiel","chapterNumber":41,"verses":[{"number":1,"verse":"Et introduxit me in templum, et mensus est frontes : sex cubitos latitudinis hinc, et sex cubitos latitudinis inde, latitudinem tabernaculi."},{"number":2,"verse":"Et latitudo portæ decem cubitorum erat : et latera portæ, quinque cubitis hinc, et quinque cubitis inde : et mensus est longitudinem ejus quadraginta cubitorum, et latitudinem viginti cubitorum."},{"number":3,"verse":"Et introgressus intrinsecus, mensus est in fronte portæ duos cubitos : et portam, sex cubitorum : et latitudinem portæ septem cubitorum."},{"number":4,"verse":"Et mensus est longitudinem ejus viginti cubitorum, et latitudinem ejus viginti cubitorum, ante faciem templi. Et dixit ad me : Hoc est Sanctum sanctorum."},{"number":5,"verse":"Et mensus est parietem domus sex cubitorum : et latitudinem lateris quatuor cubitorum undique per circuitum domus."},{"number":6,"verse":"Latera autem, latus ad latus, bis triginta tria : et erant eminentia, quæ ingrederentur per parietem domus, in lateribus per circuitum, ut continerent, et non attingerent parietem templi."},{"number":7,"verse":"Et platea erat in rotundum, ascendens sursum per cochleam, et in cœnaculum templi deferebat per gyrum : idcirco latius erat templum in superioribus : et sic de inferioribus ascendebatur ad superiora in medium."},{"number":8,"verse":"Et vidi in domo altitudinem per circuitum, fundata latera ad mensuram calami sex cubitorum spatio :"},{"number":9,"verse":"et latitudinem per parietem lateris forinsecus quinque cubitorum : et erat interior domus in lateribus domus."},{"number":10,"verse":"Et inter gazophylacia latitudinem viginti cubitorum in circuitu domus undique,"},{"number":11,"verse":"et ostium lateris ad orationem : ostium unum ad viam aquilonis, et ostium unum ad viam australem : et latitudinem loci ad orationem, quinque cubitorum in circuitu."},{"number":12,"verse":"Et ædificium, quod erat separatum, versumque ad viam respicientem ad mare, latitudinis septuaginta cubitorum : paries autem ædificii, quinque cubitorum latitudinis per circuitum : et longitudo ejus nonaginta cubitorum."},{"number":13,"verse":"Et mensus est domus longitudinem, centum cubitorum : et quod separatum erat ædificium, et parietes ejus, longitudinis centum cubitorum."},{"number":14,"verse":"Latitudo autem ante faciem domus, et ejus quod erat separatum contra orientem, centum cubitorum."},{"number":15,"verse":"Et mensus est longitudinem ædificii contra faciem ejus, quod erat separatum ad dorsum : ethecas ex utraque parte centum cubitorum : et templum interius, et vestibula atrii."},{"number":16,"verse":"Limina, et fenestras obliquas, et ethecas in circuitu per tres partes, contra uniuscujusque limen, stratumque ligno per gyrum in circuitu : terra autem usque ad fenestras, et fenestræ clausæ super ostia."},{"number":17,"verse":"Et usque ad domum interiorem, et forinsecus per omnem parietem in circuitu, intrinsecus et forinsecus, ad mensuram."},{"number":18,"verse":"Et fabrefacta cherubim et palmæ : et palma inter cherub et cherub, duasque facies habebat cherub."},{"number":19,"verse":"Faciem hominis juxta palmam ex hac parte, et faciem leonis juxta palmam ex alia parte : expressam per omnem domum in circuitu."},{"number":20,"verse":"De terra usque ad superiora portæ, cherubim et palmæ cælatæ erant in pariete templi."},{"number":21,"verse":"Limen quadrangulum, et facies sanctuarii, aspectus contra aspectum."},{"number":22,"verse":"Altaris lignei trium cubitorum altitudo, et longitudo ejus duorum cubitorum : et anguli ejus, et longitudo ejus, et parietes ejus lignei. Et locutus est ad me : Hæc est mensa coram Domino."},{"number":23,"verse":"Et duo ostia erant in templo et in sanctuario."},{"number":24,"verse":"Et in duobus ostiis ex utraque parte bina erant ostiola quæ in se invicem plicabantur : bina enim ostia erant ex utraque parte ostiorum."},{"number":25,"verse":"Et cælata erant in ipsis ostiis templi cherubim, et sculpturæ palmarum, sicut in parietibus quoque expressæ erant : quam ob rem et grossiora erant ligna in vestibuli fronte forinsecus."},{"number":26,"verse":"Super quæ fenestræ obliquæ, et similitudo palmarum hinc atque inde in humerulis vestibuli, secundum latera domus, latitudinemque parietum."}]}