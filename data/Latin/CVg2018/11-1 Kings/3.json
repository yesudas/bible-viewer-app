{"bibleAbbr":"CVg2018","bookName":"1 Kings","bookEnglishName":"1 Kings","chapterNumber":3,"verses":[{"number":1,"verse":"Confirmatum est igitur regnum in manu Salomonis, et affinitate conjunctus est Pharaoni regi Ægypti : accepit namque filiam ejus, et adduxit in civitatem David, donec compleret ædificans domum suam, et domum Domini, et murum Jerusalem per circuitum."},{"number":2,"verse":"Attamen populus immolabat in excelsis : non enim ædificatum erat templum nomini Domini usque in diem illum."},{"number":3,"verse":"Dilexit autem Salomon Dominum, ambulans in præceptis David patris sui, excepto quod in excelsis immolabat, et accendebat thymiama."},{"number":4,"verse":"Abiit itaque in Gabaon, ut immolaret ibi : illud quippe erat excelsum maximum : mille hostias in holocaustum obtulit Salomon super altare illud in Gabaon."},{"number":5,"verse":"Apparuit autem Dominus Salomoni per somnium nocte, dicens : Postula quod vis ut dem tibi."},{"number":6,"verse":"Et ait Salomon : Tu fecisti cum servo tuo David patre meo misericordiam magnam, sicut ambulavit in conspectu tuo in veritate et justitia, et recto corde tecum : custodisti ei misericordiam tuam grandem, et dedisti ei filium sedentem super thronum ejus, sicut est hodie."},{"number":7,"verse":"Et nunc Domine Deus, tu regnare fecisti servum tuum pro David patre meo : ego autem sum puer parvulus, et ignorans egressum et introitum meum."},{"number":8,"verse":"Et servus tuus in medio est populi quem elegisti, populi infiniti, qui numerari et supputari non potest præ multitudine."},{"number":9,"verse":"Dabis ergo servo tuo cor docile, ut populum tuum judicare possit, et discernere inter bonum et malum. Quis enim poterit judicare populum istum, populum tuum hunc multum ?"},{"number":10,"verse":"Placuit ergo sermo coram Domino, quod Salomon postulasset hujuscemodi rem."},{"number":11,"verse":"Et dixit Dominus Salomoni : Quia postulasti verbum hoc, et non petisti tibi dies multos, nec divitias, aut animas inimicorum tuorum, sed postulasti tibi sapientiam ad discernendum judicium :"},{"number":12,"verse":"ecce feci tibi secundum sermones tuos, et dedi tibi cor sapiens et intelligens, in tantum ut nullus ante te similis tui fuerit, nec post te surrecturus sit."},{"number":13,"verse":"Sed et hæc quæ non postulasti, dedi tibi : divitias scilicet, et gloriam, ut nemo fuerit similis tui in regibus cunctis retro diebus."},{"number":14,"verse":"Si autem ambulaveris in viis meis, et custodieris præcepta mea et mandata mea, sicut ambulavit pater tuus, longos faciam dies tuos."},{"number":15,"verse":"Igitur evigilavit Salomon, et intellexit quod esset somnium : cumque venisset Jerusalem, stetit coram arca fœderis Domini, et obtulit holocausta, et fecit victimas pacificas, et grande convivium universis famulis suis."},{"number":16,"verse":"Tunc venerunt duæ mulieres meretrices ad regem, steteruntque coram eo :"},{"number":17,"verse":"quarum una ait : Obsecro, mi domine : ego et mulier hæc habitabamus in domo una, et peperi apud eam in cubiculo."},{"number":18,"verse":"Tertia autem die postquam ego peperi, peperit et hæc : et eramus simul, nullusque alius nobiscum in domo, exceptis nobis duabus."},{"number":19,"verse":"Mortuus est autem filius mulieris hujus nocte : dormiens quippe oppressit eum."},{"number":20,"verse":"Et consurgens intempestæ noctis silentio, tulit filium meum de latere meo, ancillæ tuæ dormientis, et collocavit in sinu suo : suum autem filium, qui erat mortuus, posuit in sinu meo."},{"number":21,"verse":"Cumque surrexissem mane ut darem lac filio meo, apparuit mortuus : quem diligentius intuens clara luce, deprehendi non esse meum quem genueram."},{"number":22,"verse":"Responditque altera mulier : Non est ita ut dicis, sed filius tuus mortuus est, meus autem vivit. E contrario illa dicebat : Mentiris : filius quippe meus vivit, et filius tuus mortuus est. Atque in hunc modum contendebant coram rege."},{"number":23,"verse":"Tunc rex ait : Hæc dicit : Filius meus vivit, et filius tuus mortuus est : et ista respondit : Non, sed filius tuus mortuus est, meus autem vivit."},{"number":24,"verse":"Dixit ergo rex : Afferte mihi gladium. Cumque attulissent gladium coram rege,"},{"number":25,"verse":"Dividite, inquit, infantem vivum in duas partes, et date dimidiam partem uni, et dimidiam partem alteri."},{"number":26,"verse":"Dixit autem mulier, cujus filius erat vivus, ad regem (commota sunt quippe viscera ejus super filio suo) : Obsecro, domine, date illi infantem vivum, et nolite interficere eum. E contrario illa dicebat : Nec mihi nec tibi sit, sed dividatur."},{"number":27,"verse":"Respondit rex, et ait : Date huic infantem vivum, et non occidatur : hæc est enim mater ejus."},{"number":28,"verse":"Audivit itaque omnis Israël judicium quod judicasset rex, et timuerunt regem, videntes sapientiam Dei esse in eo ad faciendum judicium."}]}