{"bibleAbbr":"CVg2018","bookName":"1 Kings","bookEnglishName":"1 Kings","chapterNumber":15,"verses":[{"number":1,"verse":"Igitur in octavodecimo anno regni Jeroboam filii Nabat, regnavit Abiam super Judam."},{"number":2,"verse":"Tribus annis regnavit in Jerusalem : nomen matris ejus Maacha filia Abessalom."},{"number":3,"verse":"Ambulavitque in omnibus peccatis patris sui, quæ fecerat ante eum : nec erat cor ejus perfectum cum Domino Deo suo, sicut cor David patris ejus."},{"number":4,"verse":"Sed propter David dedit ei Dominus Deus suus lucernam in Jerusalem, ut suscitaret filium ejus post eum, et statueret Jerusalem :"},{"number":5,"verse":"eo quod fecisset David rectum in oculis Domini, et non declinasset ab omnibus quæ præceperat ei cunctis diebus vitæ suæ, excepto sermone Uriæ Hethæi."},{"number":6,"verse":"Attamen bellum fuit inter Roboam et Jeroboam omni tempore vitæ ejus."},{"number":7,"verse":"Reliqua autem sermonum Abiam, et omnia quæ fecit, nonne hæc scripta sunt in libro verborum dierum regum Juda ? Fuitque prælium inter Abiam et inter Jeroboam."},{"number":8,"verse":"Et dormivit Abiam cum patribus suis, et sepelierunt eum in civitate David, regnavitque Asa filius ejus pro eo."},{"number":9,"verse":"In anno ergo vigesimo Jeroboam regis Israël regnavit Asa rex Juda,"},{"number":10,"verse":"et quadraginta et uno anno regnavit in Jerusalem. Nomen matris ejus Maacha filia Abessalom."},{"number":11,"verse":"Et fecit Asa rectum ante conspectum Domini, sicut David pater ejus :"},{"number":12,"verse":"et abstulit effeminatos de terra, purgavitque universas sordes idolorum quæ fecerant patres ejus."},{"number":13,"verse":"Insuper et Maacham matrem suam amovit, ne esset princeps in sacris Priapi, et in luco ejus quem consecraverat : subvertitque specum ejus, et confregit simulacrum turpissimum, et combussit in torrente Cedron :"},{"number":14,"verse":"excelsa autem non abstulit. Verumtamen cor Asa perfectum erat cum Domino cunctis diebus suis :"},{"number":15,"verse":"et intulit ea quæ sanctificaverat pater suus, et voverat, in domum Domini, argentum, et aurum, et vasa."},{"number":16,"verse":"Bellum autem erat inter Asa, et Baasa regem Israël cunctis diebus eorum."},{"number":17,"verse":"Ascendit quoque Baasa rex Israël in Judam, et ædificavit Rama, ut non posset quispiam egredi vel ingredi de parte Asa regis Juda."},{"number":18,"verse":"Tollens itaque Asa omne argentum et aurum quod remanserat in thesauris domus Domini, et in thesauris domus regiæ, et dedit illud in manus servorum suorum : et misit ad Benadad filium Tabremon filii Hezion, regem Syriæ, qui habitabat in Damasco, dicens :"},{"number":19,"verse":"Fœdus est inter me et te, et inter patrem meum et patrem tuum : ideo misi tibi munera, argentum et aurum : et peto ut venias, et irritum facias fœdus quod habes cum Baasa rege Israël, et recedat a me."},{"number":20,"verse":"Acquiescens Benadad regi Asa, misit principes exercitus sui in civitates Israël, et percusserunt Ahion, et Dan, et Abeldomum Maacha, et universam Cenneroth, omnem scilicet terram Nephthali."},{"number":21,"verse":"Quod cum audisset Baasa, intermisit ædificare Rama, et reversus est in Thersa."},{"number":22,"verse":"Rex autem Asa nuntium misit in omnem Judam, dicens : Nemo sit excusatus. Et tulerunt lapides de Rama, et ligna ejus, quibus ædificaverat Baasa, et exstruxit de eis rex Asa Gabaa Benjamin, et Maspha."},{"number":23,"verse":"Reliqua autem omnium sermonum Asa, et universæ fortitudines ejus, et cuncta quæ fecit, et civitates quas exstruxit, nonne hæc scripta sunt in libro verborum dierum regum Juda ? Verumtamen in tempore senectutis suæ doluit pedes."},{"number":24,"verse":"Et dormivit cum patribus suis, et sepultus est cum eis in civitate David patris sui. Regnavitque Josaphat filius ejus pro eo."},{"number":25,"verse":"Nadab vero filius Jeroboam regnavit super Israël anno secundo Asa regis Juda : regnavitque super Israël duobus annis."},{"number":26,"verse":"Et fecit quod malum est in conspectu Domini, et ambulavit in viis patris sui, et in peccatis ejus quibus peccare fecit Israël."},{"number":27,"verse":"Insidiatus est autem ei Baasa filius Ahiæ de domo Issachar, et percussit eum in Gebbethon, quæ est urbs Philisthinorum : siquidem Nadab et omnis Israël obsidebant Gebbethon."},{"number":28,"verse":"Interfecit ergo illum Baasa in anno tertio Asa regis Juda, et regnavit pro eo."},{"number":29,"verse":"Cumque regnasset, percussit omnem domum Jeroboam : non dimisit ne unam quidem animam de semine ejus donec deleret eum, juxta verbum Domini quod locutus fuerat in manu servi sui Ahiæ Silonitis,"},{"number":30,"verse":"propter peccata Jeroboam, quæ peccaverat, et quibus peccare fecerat Israël : et propter delictum quo irritaverat Dominum Deum Israël."},{"number":31,"verse":"Reliqua autem sermonum Nadab, et omnia quæ operatus est, nonne hæc scripta sunt in libro verborum dierum regum Israël ?"},{"number":32,"verse":"Fuitque bellum inter Asa, et Baasa regem Israël, cunctis diebus eorum."},{"number":33,"verse":"Anno tertio Asa regis Juda, regnavit Baasa filius Ahiæ super omnem Israël in Thersa, viginti quatuor annis."},{"number":34,"verse":"Et fecit malum coram Domino, ambulavitque in via Jeroboam, et in peccatis ejus quibus peccare fecit Israël."}]}