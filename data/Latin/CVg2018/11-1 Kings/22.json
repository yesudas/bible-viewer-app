{"bibleAbbr":"CVg2018","bookName":"1 Kings","bookEnglishName":"1 Kings","chapterNumber":22,"verses":[{"number":1,"verse":"Transierunt igitur tres anni absque bello inter Syriam et Israël."},{"number":2,"verse":"In anno autem tertio, descendit Josaphat rex Juda ad regem Israël."},{"number":3,"verse":"(Dixitque rex Israël ad servos suos : Ignoratis quod nostra sit Ramoth Galaad, et negligimus tollere eam de manu regis Syriæ ?)"},{"number":4,"verse":"Et ait ad Josaphat : Veniesne mecum ad præliandum in Ramoth Galaad ?"},{"number":5,"verse":"Dixitque Josaphat ad regem Israël : Sicut ego sum, ita et tu : populus meus et populus tuus unum sunt : et equites mei, equites tui. Dixitque Josaphat ad regem Israël : Quære, oro te, hodie sermonem Domini."},{"number":6,"verse":"Congregavit ergo rex Israël prophetas, quadringentos circiter viros, et ait ad eos : Ire debeo in Ramoth Galaad ad bellandum, an quiescere ? Qui responderunt : Ascende, et dabit eam Dominus in manu regis."},{"number":7,"verse":"Dixit autem Josaphat : Non est hic propheta Domini quispiam, ut interrogemus per eum ?"},{"number":8,"verse":"Et ait rex Israël ad Josaphat : Remansit vir unus per quem possumus interrogare Dominum : sed ego odi eum, quia non prophetat mihi bonum, sed malum : Michæas filius Jemla. Cui Josaphat ait : Ne loquaris ita, rex."},{"number":9,"verse":"Vocavit ergo rex Israël eunuchum quemdam, et dixit ei : Festina adducere Michæam filium Jemla."},{"number":10,"verse":"Rex autem Israël, et Josaphat rex Juda, sedebant unusquisque in solio suo, vestiti cultu regio, in area juxta ostium portæ Samariæ : et universi prophetæ prophetabant in conspectu eorum."},{"number":11,"verse":"Fecit quoque sibi Sedecias filius Chanaana cornua ferrea, et ait : Hæc dicit Dominus : His ventilabis Syriam, donec deleas eam."},{"number":12,"verse":"Omnesque prophetæ similiter prophetabant, dicentes : Ascende in Ramoth Galaad, et vade prospere, et tradet Dominus in manus regis."},{"number":13,"verse":"Nuntius vero qui ierat ut vocaret Michæam, locutus est ad eum, dicens : Ecce sermones prophetarum ore uno regi bona prædicant : sit ergo sermo tuus similis eorum, et loquere bona."},{"number":14,"verse":"Cui Michæas ait : Vivit Dominus, quia quodcumque dixerit mihi Dominus, hoc loquar."},{"number":15,"verse":"Venit itaque ad regem, et ait illi rex : Michæa, ire debemus in Ramoth Galaad ad præliandum, an cessare ? Cui ille respondit : Ascende, et vade prospere, et tradet eam Dominus in manus regis."},{"number":16,"verse":"Dixit autem rex ad eum : Iterum atque iterum adjuro te, ut non loquaris mihi nisi quod verum est, in nomine Domini."},{"number":17,"verse":"Et ille ait : Vidi cunctum Israël dispersum in montibus, quasi oves non habentes pastorem. Et ait Dominus : Non habent isti dominum : revertatur unusquisque in domum suam in pace."},{"number":18,"verse":"(Dixit ergo rex Israël ad Josaphat : Numquid non dixi tibi, quia non prophetat mihi bonum, sed semper malum ?)"},{"number":19,"verse":"Ille vero addens, ait : Propterea audi sermonem Domini : vidi Dominum sedentem super solium suum, et omnem exercitum cæli assistentem ei a dextris et a sinistris :"},{"number":20,"verse":"et ait Dominus : Quis decipiet Achab regem Israël, ut ascendat, et cadat in Ramoth Galaad ? Et dixit unus verba hujuscemodi, et alius aliter."},{"number":21,"verse":"Egressus est autem spiritus, et stetit coram Domino, et ait : Ego decipiam illum. Cui locutus est Dominus : In quo ?"},{"number":22,"verse":"Et ille ait : Egrediar, et ero spiritus mendax in ore omnium prophetarum ejus. Et dixit Dominus : Decipies, et prævalebis : egredere, et fac ita."},{"number":23,"verse":"Nunc igitur ecce dedit Dominus spiritum mendacii in ore omnium prophetarum tuorum, qui hic sunt, et Dominus locutus est contra te malum."},{"number":24,"verse":"Accessit autem Sedecias filius Chanaana, et percussit Michæam in maxillam, et dixit : Mene ergo dimisit spiritus Domini, et locutus est tibi ?"},{"number":25,"verse":"Et ait Michæas : Visurus es in die illa quando ingredieris cubiculum intra cubiculum ut abscondaris."},{"number":26,"verse":"Et ait rex Israël : Tollite Michæam, et maneat apud Amon principem civitatis, et apud Joas filium Amelech,"},{"number":27,"verse":"et dicite eis : Hæc dicit rex : Mittite virum istum in carcerem, et sustentate eum pane tribulationis, et aqua angustiæ, donec revertar in pace."},{"number":28,"verse":"Dixitque Michæas : Si reversus fueris in pace, non est locutus in me Dominus. Et ait : Audite, populi omnes."},{"number":29,"verse":"Ascendit itaque rex Israël, et Josaphat rex Juda, in Ramoth Galaad."},{"number":30,"verse":"Dixit itaque rex Israël ad Josaphat : Sume arma, et ingredere prælium, et induere vestibus tuis. Porro rex Israël mutavit habitum suum, et ingressus est bellum."},{"number":31,"verse":"Rex autem Syriæ præceperat principibus curruum triginta duobus, dicens : Non pugnabitis contra minorem et majorem quempiam, nisi contra regem Israël solum."},{"number":32,"verse":"Cum ergo vidissent principes curruum Josaphat, suspicati sunt quod ipse esset rex Israël, et impetu facto pugnabant contra eum : et exclamavit Josaphat."},{"number":33,"verse":"Intellexeruntque principes curruum quod non esset rex Israël, et cessaverunt ab eo."},{"number":34,"verse":"Vir autem quidam tetendit arcum, in incertum sagittam dirigens, et casu percussit regem Israël inter pulmonem et stomachum. At ille dixit aurigæ suo : Verte manum tuam, et ejice me de exercitu, quia graviter vulneratus sum."},{"number":35,"verse":"Commissum est ergo prælium in die illa, et rex Israël stabat in curru suo contra Syros, et mortuus est vespere : fluebat autem sanguis plagæ in sinum currus,"},{"number":36,"verse":"et præco insonuit in universo exercitu antequam sol occumberet, dicens : Unusquisque revertatur in civitatem, et in terram suam."},{"number":37,"verse":"Mortuus est autem rex, et perlatus est in Samariam : sepelieruntque regem in Samaria,"},{"number":38,"verse":"et laverunt currum ejus in piscina Samariæ : et linxerunt canes sanguinem ejus, et habenas laverunt, juxta verbum Domini quod locutus fuerat."},{"number":39,"verse":"Reliqua autem sermonum Achab, et universa quæ fecit, et domus eburnea quam ædificavit, cunctarumque urbium quas exstruxit, nonne hæc scripta sunt in libro sermonum dierum regum Israël ?"},{"number":40,"verse":"Dormivit ergo Achab cum patribus suis, et regnavit Ochozias filius ejus pro eo."},{"number":41,"verse":"Josaphat vero filius Asa regnare cœperat super Judam anno quarto Achab regis Israël."},{"number":42,"verse":"Triginta quinque annorum erat cum regnare cœpisset, et viginti quinque annis regnavit in Jerusalem : nomen matris ejus Azuba filia Salai."},{"number":43,"verse":"Et ambulavit in omni via Asa patris sui, et non declinavit ex ea : fecitque quod rectum erat in conspectu Domini."},{"number":44,"verse":"Verumtamen excelsa non abstulit : adhuc enim populus sacrificabat, et adolebat incensum in excelsis."},{"number":45,"verse":"Pacemque habuit Josaphat cum rege Israël."},{"number":46,"verse":"Reliqua autem verborum Josaphat, et opera ejus quæ gessit, et prælia, nonne hæc scripta sunt in libro verborum dierum regum Juda ?"},{"number":47,"verse":"Sed et reliquias effeminatorum qui remanserant in diebus Asa patris ejus, abstulit de terra."},{"number":48,"verse":"Nec erat tunc rex constitutus in Edom."},{"number":49,"verse":"Rex vero Josaphat fecerat classes in mari, quæ navigarent in Ophir propter aurum : et ire non potuerunt, quia confractæ sunt in Asiongaber."},{"number":50,"verse":"Tunc ait Ochozias filius Achab ad Josaphat : Vadant servi mei cum servis tuis in navibus. Et noluit Josaphat."},{"number":51,"verse":"Dormivitque Josaphat cum patribus suis, et sepultus est cum eis in civitate David patris sui : regnavitque Joram filius ejus pro eo."},{"number":52,"verse":"Ochozias autem filius Achab regnare cœperat super Israël in Samaria, anno septimodecimo Josaphat regis Juda : regnavitque super Israël duobus annis."},{"number":53,"verse":"Et fecit malum in conspectu Domini, et ambulavit in via patris sui et matris suæ, et in via Jeroboam filii Nabat, qui peccare fecit Israël. (54)Servivit quoque Baal, et adoravit eum, et irritavit Dominum Deum Israël, juxta omnia quæ fecerat pater ejus."}]}