{"bibleAbbr":"CVg2018","bookName":"Jonah","bookEnglishName":"Jonah","chapterNumber":4,"verses":[{"number":1,"verse":"Et afflictus est Jonas afflictione magna, et iratus est :"},{"number":2,"verse":"et oravit ad Dominum, et dixit : Obsecro, Domine, numquid non hoc est verbum meum cum adhuc essem in terra mea ? propter hoc præoccupavi ut fugerem in Tharsis : scio enim quia tu Deus clemens et misericors es, patiens et multæ miserationis, et ignoscens super malitia."},{"number":3,"verse":"Et nunc, Domine, tolle, quæso, animam meam a me, quia melior est mihi mors quam vita."},{"number":4,"verse":"Et dixit Dominus : Putasne bene irasceris tu ?"},{"number":5,"verse":"Et egressus est Jonas de civitate, et sedit contra orientem civitatis : et fecit sibimet umbraculum ibi, et sedebat subter illud in umbra, donec videret quid accideret civitati."},{"number":6,"verse":"Et præparavit Dominus Deus hederam, et ascendit super caput Jonæ, ut esset umbra super caput ejus, et protegeret eum (laboraverat enim) : et lætatus est Jonas super hedera lætitia magna."},{"number":7,"verse":"Et paravit Deus vermen ascensu diluculi in crastinum : et percussit hederam, et exaruit."},{"number":8,"verse":"Et cum ortus fuisset sol, præcepit Dominus vento calido et urenti : et percussit sol super caput Jonæ, et æstuabat : et petivit animæ suæ ut moreretur, et dixit : Melius est mihi mori quam vivere."},{"number":9,"verse":"Et dixit Dominus ad Jonam : Putasne bene irasceris tu super hedera ? Et dixit : Bene irascor ego usque ad mortem."},{"number":10,"verse":"Et dixit Dominus : Tu doles super hederam in qua non laborasti, neque fecisti ut cresceret ; quæ sub una nocte nata est, et sub una nocte periit :"},{"number":11,"verse":"et ego non parcam Ninive, civitati magnæ, in qua sunt plus quam centum viginti millia hominum qui nesciunt quid sit inter dexteram et sinistram suam, et jumenta multa ?"}]}