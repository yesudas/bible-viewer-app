{"bibleAbbr":"CVg2018","bookName":"Titus","bookEnglishName":"Titus","chapterNumber":1,"verses":[{"number":1,"verse":"Paulus servus Dei, Apostolus autem Jesu Christi secundum fidem electorum Dei, et agnitionem veritatis, quæ secundum pietatem est"},{"number":2,"verse":"in spem vitæ æternæ, quam promisit qui non mentitur, Deus, ante tempora sæcularia :"},{"number":3,"verse":"manifestavit autem temporibus suis verbum suum in prædicatione, quæ credita est mihi secundum præceptum Salvatoris nostri Dei :"},{"number":4,"verse":"Tito dilecto filio secundum communem fidem, gratia, et pax a Deo Patre, et Christo Jesu Salvatore nostro."},{"number":5,"verse":"Hujus rei gratia reliqui te Cretæ, ut ea quæ desunt, corrigas, et constituas per civitates presbyteros, sicut et ego disposui tibi,"},{"number":6,"verse":"si quis sine crimine est, unius uxoris vir, filios habens fideles, non in accusatione luxuriæ, aut non subditos."},{"number":7,"verse":"Oportet enim episcopum sine crimine esse, sicut Dei dispensatorem : non superbum, non iracundum, non vinolentum, non percussorem, non turpis lucri cupidum :"},{"number":8,"verse":"sed hospitalem, benignum, sobrium, justum, sanctum, continentem,"},{"number":9,"verse":"amplectentem eum, qui secundum doctrinam est, fidelem sermonem : ut potens sit exhortari in doctrina sana, et eos qui contradicunt, arguere."},{"number":10,"verse":"Sunt enim multi etiam inobedientes, vaniloqui, et seductores : maxime qui de circumcisione sunt :"},{"number":11,"verse":"quos oportet redargui : qui universas domos subvertunt, docentes quæ non oportet, turpis lucri gratia."},{"number":12,"verse":"Dixit quidam ex illis, proprius ipsorum propheta : Cretenses semper mendaces, malæ bestiæ, ventres pigri."},{"number":13,"verse":"Testimonium hoc verum est. Quam ob causam increpa illos dure, ut sani sint in fide,"},{"number":14,"verse":"non intendentes judaicis fabulis, et mandatis hominum, aversantium se a veritate."},{"number":15,"verse":"Omnia munda mundis : coinquinatis autem et infidelibus, nihil est mundum, sed inquinatæ sunt eorum et mens et conscientia."},{"number":16,"verse":"Confitentur se nosse Deum, factis autem negant : cum sint abominati, et incredibiles, et ad omne opus bonum reprobi."}]}