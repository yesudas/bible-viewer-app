{"bibleAbbr":"CVg2018","bookName":"Titus","bookEnglishName":"Titus","chapterNumber":3,"verses":[{"number":1,"verse":"Admone illos principibus, et potestatibus subditos esse, dicto obedire, ad omne opus bonum paratos esse :"},{"number":2,"verse":"neminem blasphemare, non litigiosos esse, sed modestos, omnem ostendentes mansuetudinem ad omnes homines."},{"number":3,"verse":"Eramus enim aliquando et nos insipientes, increduli, errantes, servientes desideriis, et voluptatibus variis, in malitia et invidia agentes, odibiles, odientes invicem."},{"number":4,"verse":"Cum autem benignitas et humanitas apparuit Salvatoris nostri Dei,"},{"number":5,"verse":"non ex operibus justitiæ, quæ fecimus nos, sed secundum suam misericordiam salvos nos fecit per lavacrum regenerationis et renovationis Spiritus Sancti,"},{"number":6,"verse":"quem effudit in nos abunde per Jesum Christum Salvatorem nostrum :"},{"number":7,"verse":"ut justificati gratia ipsius, hæredes simus secundum spem vitæ æternæ."},{"number":8,"verse":"Fidelis sermo est : et de his volo te confirmare : ut curent bonis operibus præesse qui credunt Deo. Hæc sunt bona, et utilia hominibus."},{"number":9,"verse":"Stultas autem quæstiones, et genealogias, et contentiones, et pugnas legis devita : sunt enim inutiles, et vanæ."},{"number":10,"verse":"Hæreticum hominem post unam et secundam correptionem devita :"},{"number":11,"verse":"sciens quia subversus est, qui ejusmodi est, et delinquit, cum sit proprio judicio condemnatus."},{"number":12,"verse":"Cum misero ad te Artemam, aut Tychicum, festina ad me venire Nicopolim : ibi enim statui hiemare."},{"number":13,"verse":"Zenam legisperitum et Apollo sollicite præmitte, ut nihil illis desit."},{"number":14,"verse":"Discant autem et nostri bonis operibus præesse ad usus necessarios : ut non sint infructuosi."},{"number":15,"verse":"Salutant te qui mecum sunt omnes : saluta eos qui nos amant in fide. Gratia Dei cum omnibus vobis. Amen."}]}