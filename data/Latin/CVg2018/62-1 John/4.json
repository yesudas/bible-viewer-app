{"bibleAbbr":"CVg2018","bookName":"1 John","bookEnglishName":"1 John","chapterNumber":4,"verses":[{"number":1,"verse":"Carissimi, nolite omni spiritui credere, sed probate spiritus si ex Deo sint : quoniam multi pseudoprophetæ exierunt in mundum."},{"number":2,"verse":"In hoc cognoscitur Spiritus Dei : omnis spiritus qui confitetur Jesum Christum in carne venisse, ex Deo est :"},{"number":3,"verse":"et omnis spiritus qui solvit Jesum, ex Deo non est, et hic est antichristus, de quo audistis quoniam venit, et nunc jam in mundo est."},{"number":4,"verse":"Vos ex Deo estis filioli, et vicistis eum, quoniam major est qui in vobis est, quam qui in mundo."},{"number":5,"verse":"Ipsi de mundo sunt : ideo de mundo loquuntur, et mundus eos audit."},{"number":6,"verse":"Nos ex Deo sumus. Qui novit Deum, audit nos ; qui non est ex Deo, non audit nos : in hoc cognoscimus Spiritum veritatis, et spiritum erroris."},{"number":7,"verse":"Carissimi, diligamus nos invicem : quia caritas ex Deo est. Et omnis qui diligit, ex Deo natus est, et cognoscit Deum."},{"number":8,"verse":"Qui non diligit, non novit Deum : quoniam Deus caritas est."},{"number":9,"verse":"In hoc apparuit caritas Dei in nobis, quoniam Filium suum unigenitum misit Deus in mundum, ut vivamus per eum."},{"number":10,"verse":"In hoc est caritas : non quasi nos dilexerimus Deum, sed quoniam ipse prior dilexit nos, et misit Filium suum propitiationem pro peccatis nostris."},{"number":11,"verse":"Carissimi, si sic Deus dilexit nos : et nos debemus alterutrum diligere."},{"number":12,"verse":"Deum nemo vidit umquam. Si diligamus invicem, Deus in nobis manet, et caritas ejus in nobis perfecta est."},{"number":13,"verse":"In hoc cognoscimus quoniam in eo manemus, et ipse in nobis : quoniam de Spiritu suo dedit nobis."},{"number":14,"verse":"Et nos vidimus, et testificamur quoniam Pater misit Filium suum Salvatorem mundi."},{"number":15,"verse":"Quisquis confessus fuerit quoniam Jesus est Filius Dei, Deus in eo manet, et ipse in Deo."},{"number":16,"verse":"Et nos cognovimus, et credidimus caritati, quam habet Deus in nobis. Deus caritas est : et qui manet in caritate, in Deo manet, et Deus in eo."},{"number":17,"verse":"In hoc perfecta est caritas Dei nobiscum, ut fiduciam habeamus in die judicii : quia sicut ille est, et nos sumus in hoc mundo."},{"number":18,"verse":"Timor non est in caritate : sed perfecta caritas foras mittit timorem, quoniam timor pœnam habet : qui autem timet, non est perfectus in caritate."},{"number":19,"verse":"Nos ergo diligamus Deum, quoniam Deus prior dilexit nos."},{"number":20,"verse":"Si quis dixerit : Quoniam diligo Deum, et fratrem suum oderit, mendax est. Qui enim non diligit fratrem suum quem vidit, Deum, quem non vidit, quomodo potest diligere ?"},{"number":21,"verse":"Et hoc mandatum habemus a Deo : ut qui diligit Deum, diligat et fratrem suum."}]}