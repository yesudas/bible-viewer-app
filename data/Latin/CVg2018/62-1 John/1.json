{"bibleAbbr":"CVg2018","bookName":"1 John","bookEnglishName":"1 John","chapterNumber":1,"verses":[{"number":1,"verse":"Quod fuit ab initio, quod audivimus, quod vidimus oculis nostris, quod perspeximus, et manus nostræ contrectaverunt de verbo vitæ :"},{"number":2,"verse":"et vita manifestata est, et vidimus, et testamur, et annuntiamus vobis vitam æternam, quæ erat apud Patrem, et apparuit nobis :"},{"number":3,"verse":"quod vidimus et audivimus, annuntiamus vobis, ut et vos societatem habeatis nobiscum, et societas nostra sit cum Patre, et cum Filio ejus Jesu Christo."},{"number":4,"verse":"Et hæc scribimus vobis ut gaudeatis, et gaudium vestrum sit plenum."},{"number":5,"verse":"Et hæc est annuntiatio, quam audivimus ab eo, et annuntiamus vobis : quoniam Deus lux est, et tenebræ in eo non sunt ullæ."},{"number":6,"verse":"Si dixerimus quoniam societatem habemus cum eo, et in tenebris ambulamus, mentimur, et veritatem non facimus."},{"number":7,"verse":"Si autem in luce ambulamus sicut et ipse est in luce, societatem habemus ad invicem, et sanguis Jesu Christi, Filii ejus, emundat nos ab omni peccato."},{"number":8,"verse":"Si dixerimus quoniam peccatum non habemus, ipsi nos seducimus, et veritas in nobis non est."},{"number":9,"verse":"Si confiteamur peccata nostra : fidelis est, et justus, ut remittat nobis peccata nostra, et emundet nos ab omni iniquitate."},{"number":10,"verse":"Si dixerimus quoniam non peccavimus, mendacem facimus eum, et verbum ejus non est in nobis."}]}