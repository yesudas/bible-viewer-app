{"bibleAbbr":"CVg2018","bookName":"1 Timothy","bookEnglishName":"1 Timothy","chapterNumber":1,"verses":[{"number":1,"verse":"Paulus Apostolus Jesu Christi secundum imperium Dei Salvatoris nostri, et Christi Jesu spei nostræ,"},{"number":2,"verse":"Timotheo dilecto filio in fide. Gratia, misericordia, et pax a Deo Patre, et Christo Jesu Domino nostro."},{"number":3,"verse":"Sicut rogavi te ut remaneres Ephesi cum irem in Macedoniam, ut denuntiares quibusdam ne aliter docerent,"},{"number":4,"verse":"neque intenderent fabulis, et genealogiis interminatis : quæ quæstiones præstant magis quam ædificationem Dei, quæ est in fide."},{"number":5,"verse":"Finis autem præcepti est caritas de corde puro, et conscientia bona, et fide non ficta."},{"number":6,"verse":"A quibus quidam aberrantes, conversi sunt in vaniloquium,"},{"number":7,"verse":"volentes esse legis doctores, non intelligentes neque quæ loquuntur, neque de quibus affirmant."},{"number":8,"verse":"Scimus autem quia bona est lex si quis ea legitime utatur :"},{"number":9,"verse":"sciens hoc quia lex justo non est posita, sed injustis, et non subditis, impiis, et peccatoribus, sceleratis, et contaminatis, parricidis, et matricidis, homicidis,"},{"number":10,"verse":"fornicariis, masculorum concubitoribus, plagiariis, mendacibus, et perjuris, et si quid aliud sanæ doctrinæ adversatur,"},{"number":11,"verse":"quæ est secundum Evangelium gloriæ beati Dei, quod creditum est mihi."},{"number":12,"verse":"Gratias ago ei, qui me confortavit, Christo Jesu Domino nostro, quia fidelem me existimavit, ponens in ministerio :"},{"number":13,"verse":"qui prius blasphemus fui, et persecutor, et contumeliosus : sed misericordiam Dei consecutus sum, quia ignorans feci in incredulitate."},{"number":14,"verse":"Superabundavit autem gratia Domini nostri cum fide, et dilectione, quæ est in Christo Jesu."},{"number":15,"verse":"Fidelis sermo, et omni acceptione dignus : quod Christus Jesus venit in hunc mundum peccatores salvos facere, quorum primus ego sum."},{"number":16,"verse":"Sed ideo misericordiam consecutus sum : ut in me primo ostenderet Christus Jesus omnem patientiam ad informationem eorum, qui credituri sunt illi, in vitam æternam."},{"number":17,"verse":"Regi autem sæculorum immortali, invisibili, soli Deo honor et gloria in sæcula sæculorum. Amen."},{"number":18,"verse":"Hoc præceptum commendo tibi, fili Timothee, secundum præcedentes in te prophetias, ut milites in illis bonam militiam,"},{"number":19,"verse":"habens fidem, et bonam conscientiam, quam quidam repellentes, circa fidem naufragaverunt :"},{"number":20,"verse":"ex quibus est Hymenæus, et Alexander : quos tradidi Satanæ, ut discant non blasphemare."}]}