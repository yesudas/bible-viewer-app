{"bibleAbbr":"CVg2018","bookName":"2 Samuel","bookEnglishName":"2 Samuel","chapterNumber":15,"verses":[{"number":1,"verse":"Igitur post hæc fecit sibi Absalom currus, et equites, et quinquaginta viros qui præcederent eum."},{"number":2,"verse":"Et mane consurgens Absalom, stabat juxta introitum portæ, et omnem virum qui habebat negotium ut veniret ad regis judicium, vocabat Absalom ad se, et dicebat : De qua civitate es tu ? Qui respondens aiebat : Ex una tribu Israël ego sum servus tuus."},{"number":3,"verse":"Respondebatque ei Absalom : Videntur mihi sermones tui boni et justi, sed non est qui te audiat constitutus a rege. Dicebatque Absalom :"},{"number":4,"verse":"Quis me constituat judicem super terram, ut ad me veniant omnes qui habent negotium, et juste judicem ?"},{"number":5,"verse":"Sed et cum accederet ad eum homo ut salutaret illum, extendebat manum suam, et apprehendens osculabatur eum."},{"number":6,"verse":"Faciebatque hoc omni Israël venienti ad judicium ut audiretur a rege, et sollicitabat corda virorum Israël."},{"number":7,"verse":"Post quadraginta autem annos, dixit Absalom ad regem David : Vadam, et reddam vota mea quæ vovi Domino in Hebron."},{"number":8,"verse":"Vovens enim vovit servus tuus cum esset in Gessur Syriæ, dicens : Si reduxerit me Dominus in Jerusalem, sacrificabo Domino."},{"number":9,"verse":"Dixitque ei rex David : Vade in pace. Et surrexit, et abiit in Hebron."},{"number":10,"verse":"Misit autem Absalom exploratores in universas tribus Israël, dicens : Statim ut audieritis clangorem buccinæ, dicite : Regnavit Absalom in Hebron."},{"number":11,"verse":"Porro cum Absalom ierunt ducenti viri de Jerusalem vocati, euntes simplici corde, et causam penitus ignorantes."},{"number":12,"verse":"Accersivit quoque Absalom Achitophel Gilonitem consiliarium David, de civitate sua Gilo. Cumque immolaret victimas, facta est conjuratio valida, populusque concurrens augebatur cum Absalom."},{"number":13,"verse":"Venit igitur nuntius ad David, dicens : Toto corde universus Israël sequitur Absalom."},{"number":14,"verse":"Et ait David servis suis qui erant cum eo in Jerusalem : Surgite, fugiamus : neque enim erit nobis effugium a facie Absalom : festinate egredi, ne forte veniens occupet nos, et impellat super nos ruinam, et percutiat civitatem in ore gladii."},{"number":15,"verse":"Dixeruntque servi regis ad eum : Omnia quæcumque præceperit dominus noster rex, libenter exequemur servi tui."},{"number":16,"verse":"Egressus est ergo rex et universa domus ejus pedibus suis : et dereliquit rex decem mulieres concubinas ad custodiendam domum."},{"number":17,"verse":"Egressusque rex et omnis Israël pedibus suis, stetit procul a domo :"},{"number":18,"verse":"et universi servi ejus ambulabant juxta eum, et legiones Cerethi, et Phelethi, et omnes Gethæi, pugnatores validi, sexcenti viri qui secuti eum fuerant de Geth pedites, præcedebant regem."},{"number":19,"verse":"Dixit autem rex ad Ethai Gethæum : Cur venis nobiscum ? revertere, et habita cum rege, quia peregrinus es, et egressus es de loco tuo."},{"number":20,"verse":"Heri venisti, et hodie compelleris nobiscum egredi ? ego autem vadam quo iturus sum : revertere, et reduc tecum fratres tuos, et Dominus faciet tecum misericordiam et veritatem, quia ostendisti gratiam et fidem."},{"number":21,"verse":"Et respondit Ethai regi dicens : Vivit Dominus, et vivit dominus meus rex, quoniam in quocumque loco fueris, domine mi rex, sive in morte, sive in vita, ibi erit servus tuus."},{"number":22,"verse":"Et ait David Ethai : Veni, et transi. Et transivit Ethai Gethæus, et omnes viri qui cum eo erant, et reliqua multitudo."},{"number":23,"verse":"Omnesque flebant voce magna, et universus populus transibat : rex quoque transgrediebatur torrentem Cedron, et cunctus populus incedebat contra viam quæ respicit ad desertum."},{"number":24,"verse":"Venit autem et Sadoc sacerdos, et universi Levitæ cum eo, portantes arcam fœderis Dei : et deposuerunt arcam Dei. Et ascendit Abiathar, donec expletus esset omnis populus qui egressus fuerat de civitate."},{"number":25,"verse":"Et dixit rex ad Sadoc : Reporta arcam Dei in urbem : si invenero gratiam in oculis Domini, reducet me, et ostendet mihi eam, et tabernaculum suum."},{"number":26,"verse":"Si autem dixerit mihi : Non places : præsto sum : faciat quod bonum est coram se."},{"number":27,"verse":"Et dixit rex ad Sadoc sacerdotem : O videns, revertere in civitatem in pace : et Achimaas filius tuus, et Jonathas filius Abiathar, duo filii vestri, sint vobiscum."},{"number":28,"verse":"Ecce ego abscondar in campestribus deserti, donec veniat sermo a vobis indicans mihi."},{"number":29,"verse":"Reportaverunt ergo Sadoc et Abiathar arcam Dei in Jerusalem, et manserunt ibi."},{"number":30,"verse":"Porro David ascendebat clivum Olivarum, scandens et flens, nudis pedibus incedens, et operto capite : sed et omnis populus qui erat cum eo, operto capite ascendebat plorans."},{"number":31,"verse":"Nuntiatum est autem David quod et Achitophel esset in conjuratione cum Absalom : dixitque David : Infatua, quæso, Domine, consilium Achitophel."},{"number":32,"verse":"Cumque ascenderet David summitatem montis in quo adoraturus erat Dominum, ecce occurrit ei Chusai Arachites, scissa veste, et terra pleno capite."},{"number":33,"verse":"Et dixit ei David : Si veneris mecum, eris mihi oneri :"},{"number":34,"verse":"si autem in civitatem revertaris, et dixeris Absalom : Servus tuus sum, rex : sicut fui servus patris tui, sic ero servus tuus : dissipabis consilium Achitophel."},{"number":35,"verse":"Habes autem tecum Sadoc et Abiathar sacerdotes : et omne verbum quodcumque audieris de domo regis, indicabis Sadoc et Abiathar sacerdotibus."},{"number":36,"verse":"Sunt autem cum eis duo filii eorum Achimaas filius Sadoc, et Jonathas filius Abiathar : et mittetis per eos ad me omne verbum quod audieritis."},{"number":37,"verse":"Veniente ergo Chusai amico David in civitatem, Absalom quoque ingressus est Jerusalem."}]}