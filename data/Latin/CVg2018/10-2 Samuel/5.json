{"bibleAbbr":"CVg2018","bookName":"2 Samuel","bookEnglishName":"2 Samuel","chapterNumber":5,"verses":[{"number":1,"verse":"Et venerunt universæ tribus Israël ad David in Hebron, dicentes : Ecce nos os tuum et caro tua sumus."},{"number":2,"verse":"Sed et heri et nudiustertius cum esset Saul rex super nos, tu eras educens et reducens Israël : dixit autem Dominus ad te : Tu pasces populum meum Israël, et tu eris dux super Israël."},{"number":3,"verse":"Venerunt quoque et seniores Israël ad regem in Hebron, et percussit cum eis rex David fœdus in Hebron coram Domino : unxeruntque David in regem super Israël."},{"number":4,"verse":"Filius triginta annorum erat David cum regnare cœpisset, et quadraginta annis regnavit."},{"number":5,"verse":"In Hebron regnavit super Judam septem annis et sex mensibus : in Jerusalem autem regnavit triginta tribus annis super omnem Israël et Judam."},{"number":6,"verse":"Et abiit rex, et omnes viri qui erant cum eo, in Jerusalem, ad Jebusæum habitatorem terræ : dictumque est David ab eis : Non ingredieris huc, nisi abstuleris cæcos et claudos dicentes : Non ingredietur David huc."},{"number":7,"verse":"Cepit autem David arcem Sion : hæc est civitas David."},{"number":8,"verse":"Proposuerat enim David in die illa præmium, qui percussisset Jebusæum, et tetigisset domatum fistulas, et abstulisset cæcos et claudos odientes animam David. Idcirco dicitur in proverbio : Cæcus et claudus non intrabunt in templum."},{"number":9,"verse":"Habitavit autem David in arce, et vocavit eam civitatem David : et ædificavit per gyrum a Mello et intrinsecus."},{"number":10,"verse":"Et ingrediebatur proficiens atque succrescens, et Dominus Deus exercituum erat cum eo."},{"number":11,"verse":"Misit quoque Hiram rex Tyri nuntios ad David, et ligna cedrina, et artifices lignorum, artificesque lapidum ad parietes : et ædificaverunt domum David."},{"number":12,"verse":"Et cognovit David quoniam confirmasset eum Dominus regem super Israël, et quoniam exaltasset regnum ejus super populum suum Israël."},{"number":13,"verse":"Accepit ergo David adhuc concubinas et uxores de Jerusalem, postquam venerat de Hebron : natique sunt David et alii filii et filiæ :"},{"number":14,"verse":"et hæc nomina eorum, qui nati sunt ei in Jerusalem : Samua, et Sobab, et Nathan, et Salomon,"},{"number":15,"verse":"et Jebahar, et Elisua, et Nepheg,"},{"number":16,"verse":"et Japhia, et Elisama, et Elioda, et Eliphaleth."},{"number":17,"verse":"Audierunt ergo Philisthiim quod unxissent David in regem super Israël, et ascenderunt universi ut quærerent David : quod cum audisset David, descendit in præsidium."},{"number":18,"verse":"Philisthiim autem venientes diffusi sunt in valle Raphaim."},{"number":19,"verse":"Et consuluit David Dominum, dicens : Si ascendam ad Philisthiim ? et si dabis eos in manu mea ? Et dixit Dominus ad David : Ascende, quia tradens dabo Philisthiim in manu tua."},{"number":20,"verse":"Venit ergo David in Baal Pharasim : et percussit eos ibi, et dixit : Divisit Dominus inimicos meos coram me, sicut dividuntur aquæ. Propterea vocatum est nomen loci illius, Baal Pharasim."},{"number":21,"verse":"Et reliquerunt ibi sculptilia sua, quæ tulit David et viri ejus."},{"number":22,"verse":"Et addiderunt adhuc Philisthiim ut ascenderent, et diffusi sunt in valle Raphaim."},{"number":23,"verse":"Consuluit autem David Dominum : Si ascendam contra Philisthæos, et tradas eos in manus meas ? Qui respondit : Non ascendas contra eos, sed gyra post tergum eorum, et venies ad eos ex adverso pyrorum."},{"number":24,"verse":"Et cum audieris sonitum gradientis in cacumine pyrorum, tunc inibis prælium : quia tunc egredietur Dominus ante faciem tuam, ut percutiat castra Philisthiim."},{"number":25,"verse":"Fecit itaque David sicut præceperat ei Dominus, et percussit Philisthiim de Gabaa usque dum venias Gezer."}]}