{"bibleAbbr":"CVg2018","bookName":"2 Samuel","bookEnglishName":"2 Samuel","chapterNumber":6,"verses":[{"number":1,"verse":"Congregavit autem rursum David omnes electos ex Israël, triginta millia."},{"number":2,"verse":"Surrexitque David, et abiit, et universus populus qui erat cum eo de viris Juda, ut adducerent arcam Dei, super quam invocatum est nomen Domini exercituum, sedentis in cherubim super eam."},{"number":3,"verse":"Et imposuerunt arcam Dei super plaustrum novum : tuleruntque eam de domo Abinadab, qui erat in Gabaa : Oza autem et Ahio, filii Abinadab, minabant plaustrum novum."},{"number":4,"verse":"Cumque tulissent eam de domo Abinadab, qui erat in Gabaa, custodiens arcam Dei Ahio præcedebat arcam."},{"number":5,"verse":"David autem et omnis Israël ludebant coram Domino in omnibus lignis fabrefactis, et citharis et lyris et tympanis et sistris et cymbalis."},{"number":6,"verse":"Postquam autem venerunt ad aream Nachon, extendit Oza manum ad arcam Dei, et tenuit eam : quoniam calcitrabant boves, et declinaverunt eam."},{"number":7,"verse":"Iratusque est indignatione Dominus contra Ozam, et percussit eum super temeritate : qui mortuus est ibi juxta arcam Dei."},{"number":8,"verse":"Contristatus est autem David, eo quod percussisset Dominus Ozam, et vocatum est nomen loci illius : Percussio Ozæ, usque in diem hanc."},{"number":9,"verse":"Et extimuit David Dominum in die illa, dicens : Quomodo ingredietur ad me arca Domini ?"},{"number":10,"verse":"Et noluit divertere ad se arcam Domini in civitatem David : sed divertit eam in domum Obededom Gethæi."},{"number":11,"verse":"Et habitavit arca Domini in domo Obededom Gethæi tribus mensibus : et benedixit Dominus Obededom, et omnem domum ejus."},{"number":12,"verse":"Nuntiatumque est regi David quod benedixisset Dominus Obededom, et omnia ejus, propter arcam Dei. Abiit ergo David, et adduxit arcam Dei de domo Obededom in civitatem David cum gaudio : et erant cum David septem chori, et victima vituli."},{"number":13,"verse":"Cumque transcendissent qui portabant arcam Domini sex passus, immolabat bovem et arietem,"},{"number":14,"verse":"et David saltabat totis viribus ante Dominum : porro David erat accinctus ephod lineo."},{"number":15,"verse":"Et David et omnis domus Israël ducebant arcam testamenti Domini in jubilo, et in clangore buccinæ."},{"number":16,"verse":"Cumque intrasset arca Domini in civitatem David, Michol filia Saul, prospiciens per fenestram, vidit regem David subsilientem atque saltantem coram Domino : et despexit eum in corde suo."},{"number":17,"verse":"Et introduxerunt arcam Domini, et imposuerunt eam in loco suo in medio tabernaculi, quod tetenderat ei David : et obtulit David holocausta et pacifica coram Domino."},{"number":18,"verse":"Cumque complesset offerens holocausta et pacifica, benedixit populo in nomine Domini exercituum."},{"number":19,"verse":"Et partitus est universæ multitudini Israël tam viro quam mulieri singulis collyridam panis unam, et assaturam bubulæ carnis unam, et similam frixam oleo : et abiit omnis populus, unusquisque in domum suam."},{"number":20,"verse":"Reversusque est David ut benediceret domui suæ : et egressa Michol filia Saul in occursum David, ait : Quam gloriosus fuit hodie rex Israël discooperiens se ante ancillas servorum suorum, et nudatus est, quasi si nudetur unus de scurris."},{"number":21,"verse":"Dixitque David ad Michol : Ante Dominum, qui elegit me potius quam patrem tuum et quam omnem domum ejus, et præcepit mihi ut essem dux super populum Domini in Israël,"},{"number":22,"verse":"et ludam, et vilior fiam plus quam factus sum : et ero humilis in oculis meis, et cum ancillis de quibus locuta es, gloriosior apparebo."},{"number":23,"verse":"Igitur Michol filiæ Saul non est natus filius usque in diem mortis suæ."}]}