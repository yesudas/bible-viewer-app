{"bibleAbbr":"CVg2018","bookName":"2 Samuel","bookEnglishName":"2 Samuel","chapterNumber":8,"verses":[{"number":1,"verse":"Factum est autem post hæc, percussit David Philisthiim, et humiliavit eos, et tulit David frenum tributi de manu Philisthiim."},{"number":2,"verse":"Et percussit Moab, et mensus est eos funiculo, coæquans terræ : mensus est autem duos funiculos, unum ad occidendum, et unum ad vivificandum : factusque est Moab David serviens sub tributo."},{"number":3,"verse":"Et percussit David Adarezer filium Rohob regem Soba, quando profectus est ut dominaretur super flumen Euphraten."},{"number":4,"verse":"Et captis David ex parte ejus mille septingentis equitibus, et viginti millibus peditum, subnervavit omnes jugales curruum : dereliquit autem ex eis centum currus."},{"number":5,"verse":"Venit quoque Syria Damasci, ut præsidium ferret Adarezer regi Soba : et percussit David de Syria viginti duo millia virorum."},{"number":6,"verse":"Et posuit David præsidium in Syria Damasci : factaque est Syria David serviens sub tributo : servavitque Dominus David in omnibus ad quæcumque profectus est."},{"number":7,"verse":"Et tulit David arma aurea quæ habebant servi Adarezer, et detulit ea in Jerusalem."},{"number":8,"verse":"Et de Bete et de Beroth, civitatibus Adarezer, tulit rex David æs multum nimis."},{"number":9,"verse":"Audivit autem Thou rex Emath quod percussisset David omne robur Adarezer,"},{"number":10,"verse":"et misit Thou Joram filium suum ad regem David, ut salutaret eum congratulans, et gratias ageret : eo quod expugnasset Adarezer, et percussisset eum. Hostis quippe erat Thou Adarezer, et in manu ejus erant vasa aurea, et vasa argentea, et vasa ærea :"},{"number":11,"verse":"quæ et ipsa sanctificavit rex David Domino cum argento et auro quæ sanctificaverat de universis gentibus quas subegerat,"},{"number":12,"verse":"de Syria, et Moab, et filiis Ammon, et Philisthiim, et Amalec, et de manubiis Adarezer filii Rohob regis Soba."},{"number":13,"verse":"Fecit quoque sibi David nomen cum reverteretur capta Syria in valle Salinarum, cæsis decem et octo millibus :"},{"number":14,"verse":"et posuit in Idumæa custodes, statuitque præsidium : et facta est universa Idumæa serviens David, et servavit Dominus David in omnibus ad quæcumque profectus est."},{"number":15,"verse":"Et regnavit David super omnem Israël : faciebat quoque David judicium et justitiam omni populo suo."},{"number":16,"verse":"Joab autem filius Sarviæ erat super exercitum : porro Josaphat filius Ahilud erat a commentariis :"},{"number":17,"verse":"et Sadoc filius Achitob, et Achimelech filius Abiathar, erant sacerdotes : et Saraias, scriba :"},{"number":18,"verse":"Banaias autem filius Jojadæ super Cerethi et Phelethi : filii autem David sacerdotes erant."}]}