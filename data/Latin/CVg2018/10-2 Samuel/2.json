{"bibleAbbr":"CVg2018","bookName":"2 Samuel","bookEnglishName":"2 Samuel","chapterNumber":2,"verses":[{"number":1,"verse":"Igitur post hæc consuluit David Dominum, dicens : Num ascendam in unam de civitatibus Juda ? Et ait Dominus ad eum : Ascende. Dixitque David : Quo ascendam ? Et respondit ei : In Hebron."},{"number":2,"verse":"Ascendit ergo David, et duæ uxores ejus, Achinoam Jezraëlites, et Abigail uxor Nabal Carmeli :"},{"number":3,"verse":"sed et viros, qui erant cum eo, duxit David singulos cum domo sua : et manserunt in oppidis Hebron."},{"number":4,"verse":"Veneruntque viri Juda, et unxerunt ibi David ut regnaret super domum Juda. Et nuntiatum est David quod viri Jabes Galaad sepelissent Saul."},{"number":5,"verse":"Misit ergo David nuntios ad viros Jabes Galaad, dixitque ad eos : Benedicti vos Domino, qui fecistis misericordiam hanc cum domino vestro Saul, et sepelistis eum."},{"number":6,"verse":"Et nunc retribuet vobis quidem Dominus misericordiam et veritatem : sed et ego reddam gratiam, eo quod fecistis verbum istud."},{"number":7,"verse":"Confortentur manus vestræ, et estote filii fortitudinis : licet enim mortuus sit dominus vester Saul, tamen me unxit domus Juda in regem sibi."},{"number":8,"verse":"Abner autem filius Ner, princeps exercitus Saul, tulit Isboseth filium Saul, et circumduxit eum per castra,"},{"number":9,"verse":"regemque constituit super Galaad, et super Gessuri, et super Jezraël, et super Ephraim, et super Benjamin, et super Israël universum."},{"number":10,"verse":"Quadraginta annorum erat Isboseth filius Saul cum regnare cœpisset super Israël, et duobus annis regnavit : sola autem domus Juda sequebatur David."},{"number":11,"verse":"Et fuit numerus dierum quos commoratus est David imperans in Hebron super domum Juda, septem annorum et sex mensium."},{"number":12,"verse":"Egressusque est Abner filius Ner, et pueri Isboseth filii Saul, de castris in Gabaon."},{"number":13,"verse":"Porro Joab filius Sarviæ, et pueri David, egressi sunt, et occurrerunt eis juxta piscinam Gabaon. Et cum in unum convenissent, e regione sederunt : hi ex una parte piscinæ, et illi ex altera."},{"number":14,"verse":"Dixitque Abner ad Joab : Surgant pueri, et ludant coram nobis. Et respondit Joab : Surgant."},{"number":15,"verse":"Surrexerunt ergo, et transierunt numero duodecim de Benjamin, ex parte Isboseth filii Saul, et duodecim de pueris David."},{"number":16,"verse":"Apprehensoque unusquisque capite comparis sui, defixit gladium in latus contrarii, et ceciderunt simul : vocatumque est nomen loci illius : Ager robustorum, in Gabaon."},{"number":17,"verse":"Et ortum est bellum durum satis in die illa : fugatusque est Abner et viri Israël a pueris David."},{"number":18,"verse":"Erant autem ibi tres filii Sarviæ, Joab, et Abisai, et Asaël : porro Asaël cursor velocissimus fuit, quasi unus de capreis quæ morantur in silvis."},{"number":19,"verse":"Persequebatur autem Asaël Abner, et non declinavit ad dextram neque ad sinistram omittens persequi Abner."},{"number":20,"verse":"Respexit itaque Abner post tergum suum, et ait : Tune es Asaël ? Qui respondit : Ego sum."},{"number":21,"verse":"Dixitque ei Abner : Vade ad dexteram, sive ad sinistram, et apprehende unum de adolescentibus, et tolle tibi spolia ejus. Noluit autem Asaël omittere quin urgeret eum."},{"number":22,"verse":"Rursumque locutus est Abner ad Asaël : Recede, noli me sequi, ne compellar confodere te in terram, et levare non potero faciem meam ad Joab fratrem tuum."},{"number":23,"verse":"Qui audire contempsit, et noluit declinare : percussit ergo eum Abner aversa hasta in inguine, et transfodit, et mortuus est in eodem loco : omnesque qui transibant per locum illum, in quo ceciderat Asaël et mortuus erat, subsistebant."},{"number":24,"verse":"Persequentibus autem Joab et Abisai fugientem Abner, sol occubuit : et venerunt usque ad collem aquæductus, qui est ex adverso vallis itineris deserti in Gabaon."},{"number":25,"verse":"Congregatique sunt filii Benjamin ad Abner : et conglobati in unum cuneum, steterunt in summitate tumuli unius."},{"number":26,"verse":"Et exclamavit Abner ad Joab, et ait : Num usque ad internecionem tuus mucro desæviet ? an ignoras quod periculosa sit desperatio ? usquequo non dicis populo ut omittat persequi fratres suos ?"},{"number":27,"verse":"Et ait Joab : Vivit Dominus, si locutus fuisses, mane recessisset populus persequens fratrem suum."},{"number":28,"verse":"Insonuit ergo Joab buccina, et stetit omnis exercitus, nec persecuti sunt ultra Israël, neque iniere certamen."},{"number":29,"verse":"Abner autem et viri ejus abierunt per campestria, tota nocte illa : et transierunt Jordanem, et lustrata omni Beth-horon, venerunt ad castra."},{"number":30,"verse":"Porro Joab reversus, omisso Abner, congregavit omnem populum : et defuerunt de pueris David decem et novem viri, excepto Asaële."},{"number":31,"verse":"Servi autem David percusserunt de Benjamin, et de viris qui erant cum Abner, trecentos sexaginta, qui et mortui sunt."},{"number":32,"verse":"Tuleruntque Asaël, et sepelierunt eum in sepulchro patris sui in Bethlehem : et ambulaverunt tota nocte Joab et viri qui erant cum eo, et in ipso crepusculo pervenerunt in Hebron."}]}