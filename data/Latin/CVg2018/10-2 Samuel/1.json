{"bibleAbbr":"CVg2018","bookName":"2 Samuel","bookEnglishName":"2 Samuel","chapterNumber":1,"verses":[{"number":1,"verse":"Factum est autem, postquam mortuus est Saul, ut David reverteretur a cæde Amalec, et maneret in Siceleg duos dies."},{"number":2,"verse":"In die autem tertia apparuit homo veniens de castris Saul veste conscissa, et pulvere conspersus caput : et ut venit ad David, cecidit super faciem suam, et adoravit."},{"number":3,"verse":"Dixitque ad eum David : Unde venis ? Qui ait ad eum : De castris Israël fugi."},{"number":4,"verse":"Et dixit ad eum David : Quod est verbum quod factum est ? indica mihi. Qui ait : Fugit populus ex prælio, et multi corruentes e populo mortui sunt : sed et Saul et Jonathas filius ejus interierunt."},{"number":5,"verse":"Dixitque David ad adolescentem qui nuntiabat ei : Unde scis quia mortuus est Saul, et Jonathas filius ejus ?"},{"number":6,"verse":"Et ait adolescens qui nuntiabat ei : Casu veni in montem Gelboë, et Saul incumbebat super hastam suam : porro currus et equites appropinquabant ei,"},{"number":7,"verse":"et conversus post tergum suum, vidensque me, vocavit. Cui cum respondissem : Adsum :"},{"number":8,"verse":"dixit mihi : Quisnam es tu ? Et aio ad eum : Amalecites ego sum."},{"number":9,"verse":"Et locutus est mihi : Sta super me, et interfice me : quoniam tenent me angustiæ, et adhuc tota anima mea in me est."},{"number":10,"verse":"Stansque super eum, occidi illum : sciebam enim quod vivere non poterat post ruinam : et tuli diadema quod erat in capite ejus, et armillam de brachio illius, et attuli ad te dominum meum huc."},{"number":11,"verse":"Apprehendens autem David, vestimenta sua scidit, omnesque viri qui erant cum eo,"},{"number":12,"verse":"et planxerunt, et fleverunt, et jejunaverunt usque ad vesperam super Saul, et super Jonathan filium ejus, et super populum Domini, et super domum Israël, eo quod corruissent gladio."},{"number":13,"verse":"Dixitque David ad juvenem qui nuntiaverat ei : Unde es tu ? Qui respondit : Filius hominis advenæ Amalecitæ ego sum."},{"number":14,"verse":"Et ait ad eum David : Quare non timuisti mittere manum tuam ut occideres christum Domini ?"},{"number":15,"verse":"Vocansque David unum de pueris suis, ait : Accedens irrue in eum. Qui percussit illum, et mortuus est."},{"number":16,"verse":"Et ait ad eum David : Sanguis tuus super caput tuum : os enim tuum locutum est adversum te, dicens : Ego interfeci christum Domini."},{"number":17,"verse":"Planxit autem David planctum hujuscemodi super Saul, et super Jonathan filium ejus"},{"number":18,"verse":"(et præcepit ut docerent filios Juda arcum, sicut scriptum est in libro justorum), et ait : Considera, Israël, pro his qui mortui sunt, super excelsa tua vulnerati."},{"number":19,"verse":"Inclyti Israël super montes tuos interfecti sunt : quomodo ceciderunt fortes ?"},{"number":20,"verse":"Nolite annuntiare in Geth, neque annuntietis in compitis Ascalonis : ne forte lætentur filiæ Philisthiim ; ne exultent filiæ incircumcisorum."},{"number":21,"verse":"Montes Gelboë, nec ros, nec pluvia veniant super vos, neque sint agri primitiarum : quia ibi abjectus est clypeus fortium : clypeus Saul, quasi non esset unctus oleo."},{"number":22,"verse":"A sanguine interfectorum, ab adipe fortium, sagitta Jonathæ numquam rediit retrorsum, et gladius Saul non est reversus inanis."},{"number":23,"verse":"Saul et Jonathas amabiles, et decori in vita sua, in morte quoque non sunt divisi : aquilis velociores, leonibus fortiores."},{"number":24,"verse":"Filiæ Israël, super Saul flete, qui vestiebat vos coccino in deliciis, qui præbebat ornamenta aurea cultui vestro."},{"number":25,"verse":"Quomodo ceciderunt fortes in prælio ? Jonathas in excelsis tuis occisus est ?"},{"number":26,"verse":"Doleo super te, frater mi Jonatha, decore nimis, et amabilis super amorem mulierum. Sicut mater unicum amat filium suum, ita ego te diligebam."},{"number":27,"verse":"Quomodo ceciderunt robusti, et perierunt arma bellica ?"}]}