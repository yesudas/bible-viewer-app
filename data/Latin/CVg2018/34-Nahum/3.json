{"bibleAbbr":"CVg2018","bookName":"Nahum","bookEnglishName":"Nahum","chapterNumber":3,"verses":[{"number":1,"verse":"Væ civitas sanguinum, universa mendacii dilaceratione plena ! non recedet a te rapina."},{"number":2,"verse":"Vox flagelli, et vox impetus rotæ, et equi frementis, et quadrigæ ferventis, et equitis ascendentis,"},{"number":3,"verse":"et micantis gladii, et fulgurantis hastæ, et multitudinis interfectæ, et gravis ruinæ ; nec est finis cadaverum, et corruent in corporibus suis."},{"number":4,"verse":"Propter multitudinem fornicationum meretricis speciosæ, et gratæ, et habentis maleficia, quæ vendidit gentes in fornicationibus suis, et familias in maleficiis suis."},{"number":5,"verse":"Ecce ego ad te, dicit Dominus exercituum, et revelabo pudenda tua in facie tua ; et ostendam gentibus nuditatem tuam, et regnis ignominiam tuam."},{"number":6,"verse":"Et projiciam super te abominationes, et contumeliis te afficiam, et ponam te in exemplum."},{"number":7,"verse":"Et erit : omnis qui viderit te resiliet a te, et dicet : Vastata est Ninive. Quis commovebit super te caput ? unde quæram consolatorem tibi ?"},{"number":8,"verse":"Numquid melior es Alexandria populorum, quæ habitat in fluminibus ? aquæ in circuitu ejus ; cujus divitiæ, mare ; aquæ, muri ejus."},{"number":9,"verse":"Æthiopia fortitudo ejus, et Ægyptus, et non est finis ; Africa et Libyes fuerunt in auxilio tuo."},{"number":10,"verse":"Sed et ipsa in transmigrationem ducta est in captivitatem : parvuli ejus elisi sunt in capite omnium viarum, et super inclytos ejus miserunt sortem, et omnes optimates ejus confixi sunt in compedibus."},{"number":11,"verse":"Et tu ergo inebriaberis, et eris despecta : et tu quæres auxilium ab inimico."},{"number":12,"verse":"Omnes munitiones tuæ sicut ficus cum grossis suis : si concussæ fuerint, cadent in os comedentis."},{"number":13,"verse":"Ecce populus tuus mulieres in medio tui : inimicis tuis adapertione pandentur portæ terræ tuæ, devorabit ignis vectes tuos."},{"number":14,"verse":"Aquam propter obsidionem hauri tibi : exstrue munitiones tuas, intra in lutum, et calca, subigens tene laterem."},{"number":15,"verse":"Ibi comedet te ignis, peribis gladio, devorabit te ut bruchus : congregare ut bruchus, multiplicare ut locusta."},{"number":16,"verse":"Plures fecisti negotiationes tuas quam stellæ sint cæli ; bruchus expansus est, et avolavit."},{"number":17,"verse":"Custodes tui quasi locustæ, et parvuli tui quasi locustæ locustarum, quæ considunt in sepibus in die frigoris : sol ortus est, et avolaverunt, et non est cognitus locus earum ubi fuerint."},{"number":18,"verse":"Dormitaverunt pastores tui, rex Assur, sepelientur principes tui : latitavit populus tuus in montibus, et non est qui congreget."},{"number":19,"verse":"Non est obscura contritio tua ; pessima est plaga tua. Omnes qui audierunt auditionem tuam compresserunt manum super te : quia super quem non transiit malitia tua semper ?"}]}