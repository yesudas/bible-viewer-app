{"bibleAbbr":"CVg2018","bookName":"Habakkuk","bookEnglishName":"Habakkuk","chapterNumber":3,"verses":[{"number":1,"verse":"Oratio Habacuc prophetæ, pro ignorantiis."},{"number":2,"verse":"Domine, audivi auditionem tuam, et timui. Domine, opus tuum, in medio annorum vivifica illud ; in medio annorum notum facies : cum iratus fueris, misericordiæ recordaberis."},{"number":3,"verse":"Deus ab austro veniet, et Sanctus de monte Pharan : operuit cælos gloria ejus, et laudis ejus plena est terra."},{"number":4,"verse":"Splendor ejus ut lux erit, cornua in manibus ejus : ibi abscondita est fortitudo ejus."},{"number":5,"verse":"Ante faciem ejus ibit mors, et egredietur diabolus ante pedes ejus."},{"number":6,"verse":"Stetit, et mensus est terram ; aspexit, et dissolvit gentes, et contriti sunt montes sæculi : incurvati sunt colles mundi ab itineribus æternitatis ejus."},{"number":7,"verse":"Pro iniquitate vidi tentoria Æthiopiæ ; turbabuntur pelles terræ Madian."},{"number":8,"verse":"Numquid in fluminibus iratus es, Domine ? aut in fluminibus furor tuus ? vel in mari indignatio tua ? Qui ascendes super equos tuos, et quadrigæ tuæ salvatio."},{"number":9,"verse":"Suscitans suscitabis arcum tuum, juramenta tribubus quæ locutus es ; fluvios scindes terræ."},{"number":10,"verse":"Viderunt te, et doluerunt montes ; gurges aquarum transiit : dedit abyssus vocem suam ; altitudo manus suas levavit."},{"number":11,"verse":"Sol et luna steterunt in habitaculo suo : in luce sagittarum tuarum ibunt, in splendore fulgurantis hastæ tuæ."},{"number":12,"verse":"In fremitu conculcabis terram ; in furore obstupefacies gentes."},{"number":13,"verse":"Egressus es in salutem populi tui, in salutem cum christo tuo : percussisti caput de domo impii, denudasti fundamentum ejus usque ad collum."},{"number":14,"verse":"Maledixisti sceptris ejus, capiti bellatorum ejus, venientibus ut turbo ad dispergendum me : exsultatio eorum, sicut ejus qui devorat pauperem in abscondito."},{"number":15,"verse":"Viam fecisti in mari equis tuis, in luto aquarum multarum."},{"number":16,"verse":"Audivi, et conturbatus est venter meus ; a voce contremuerunt labia mea. Ingrediatur putredo in ossibus meis, et subter me scateat : ut requiescam in die tribulationis, ut ascendam ad populum accinctum nostrum."},{"number":17,"verse":"Ficus enim non florebit, et non erit germen in vineis ; mentietur opus olivæ, et arva non afferent cibum : abscindetur de ovili pecus, et non erit armentum in præsepibus."},{"number":18,"verse":"Ego autem in Domino gaudebo ; et exsultabo in Deo Jesu meo."},{"number":19,"verse":"Deus Dominus fortitudo mea, et ponet pedes meos quasi cervorum : et super excelsa mea deducet me victor in psalmis canentem."}]}