{"bibleAbbr":"CVg2018","bookName":"Habakkuk","bookEnglishName":"Habakkuk","chapterNumber":2,"verses":[{"number":1,"verse":"Super custodiam meam stabo, et figam gradum super munitionem : et contemplabor ut videam quid dicatur mihi, et quid respondeam ad arguentem me."},{"number":2,"verse":"Et respondit mihi Dominus, et dixit : Scribe visum, et explana eum super tabulas, ut percurrat qui legerit eum."},{"number":3,"verse":"Quia adhuc visus procul ; et apparebit in finem, et non mentietur : si moram fecerit, exspecta illum, quia veniens veniet, et non tardabit."},{"number":4,"verse":"Ecce qui incredulus est, non erit recta anima ejus in semetipso ; justus autem in fide sua vivet."},{"number":5,"verse":"Et quomodo vinum potantem decipit, sic erit vir superbus, et non decorabitur : qui dilatavit quasi infernus animam suam, et ipse quasi mors, et non adimpletur : et congregabit ad se omnes gentes, et coacervabit ad se omnes populos."},{"number":6,"verse":"Numquid non omnes isti super eum parabolam sument, et loquelam ænigmatum ejus, et dicetur : Væ ei qui multiplicat non sua ? usquequo et aggravat contra se densum lutum ?"},{"number":7,"verse":"Numquid non repente consurgent qui mordeant te, et suscitabuntur lacerantes te, et eris in rapinam eis ?"},{"number":8,"verse":"Quia tu spoliasti gentes multas, spoliabunt te omnes qui reliqui fuerint de populis, propter sanguinem hominis, et iniquitatem terræ, civitatis, et omnium habitantium in ea."},{"number":9,"verse":"Væ qui congregat avaritiam malam domui suæ, ut sit in excelso nidus ejus, et liberari se putat de manu mali !"},{"number":10,"verse":"Cogitasti confusionem domui tuæ ; concidisti populos multos, et peccavit anima tua."},{"number":11,"verse":"Quia lapis de pariete clamabit, et lignum, quod inter juncturas ædificiorum est, respondebit."},{"number":12,"verse":"Væ qui ædificat civitatem in sanguinibus, et præparat urbem in iniquitate !"},{"number":13,"verse":"Numquid non hæc sunt a Domino exercituum ? laborabunt enim populi in multo igne, et gentes in vacuum, et deficient."},{"number":14,"verse":"Quia replebitur terra, ut cognoscant gloriam Domini, quasi aquæ operientes mare."},{"number":15,"verse":"Væ qui potum dat amico suo mittens fel suum, et inebrians ut aspiciat nuditatem ejus !"},{"number":16,"verse":"Repletus es ignominia pro gloria ; bibe tu quoque, et consopire. Circumdabit te calix dexteræ Domini, et vomitus ignominiæ super gloriam tuam."},{"number":17,"verse":"Quia iniquitas Libani operiet te, et vastitas animalium deterrebit eos de sanguinibus hominum, et iniquitate terræ, et civitatis, et omnium habitantium in ea."},{"number":18,"verse":"Quid prodest sculptile, quia sculpsit illud fictor suus, conflatile, et imaginem falsam ? quia speravit in figmento fictor ejus, ut faceret simulacra muta."},{"number":19,"verse":"Væ qui dicit ligno : Expergiscere ; Surge, lapidi tacenti ! Numquid ipse docere poterit ? ecce iste coopertus est auro et argento, et omnis spiritus non est in visceribus ejus."},{"number":20,"verse":"Dominus autem in templo sancto suo : sileat a facie ejus omnis terra !"}]}