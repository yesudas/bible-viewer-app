{"bibleAbbr":"CVg2018","bookName":"Revelation","bookEnglishName":"Revelation","chapterNumber":16,"verses":[{"number":1,"verse":"Et audivi vocem magnam de templo, dicentem septem angelis : Ite, et effundite septem phialas iræ Dei in terram."},{"number":2,"verse":"Et abiit primus, et effudit phialam suam in terram, et factum est vulnus sævum et pessimum in homines, qui habebant caracterem bestiæ, et in eos qui adoraverunt imaginem ejus."},{"number":3,"verse":"Et secundus angelus effudit phialam suam in mare, et factus est sanguis tamquam mortui : et omnis anima vivens mortua est in mari."},{"number":4,"verse":"Et tertius effudit phialam suam super flumina, et super fontes aquarum, et factus est sanguis."},{"number":5,"verse":"Et audivi angelum aquarum dicentem : Justus es, Domine, qui es, et qui eras sanctus, qui hæc judicasti :"},{"number":6,"verse":"quia sanguinem sanctorum et prophetarum effuderunt, et sanguinem eis dedisti bibere : digni enim sunt."},{"number":7,"verse":"Et audivi alterum ab altari dicentem : Etiam Domine Deus omnipotens, vera et justa judicia tua."},{"number":8,"verse":"Et quartus angelus effudit phialam suam in solem, et datum est illi æstu affligere homines, et igni :"},{"number":9,"verse":"et æstuaverunt homines æstu magno, et blasphemaverunt nomen Dei habentis potestatem super has plagas, neque egerunt pœnitentiam ut darent illi gloriam."},{"number":10,"verse":"Et quintus angelus effudit phialam suam super sedem bestiæ : et factum est regnum ejus tenebrosum, et commanducaverunt linguas suas præ dolore :"},{"number":11,"verse":"et blasphemaverunt Deum cæli præ doloribus, et vulneribus suis, et non egerunt pœnitentiam ex operibus suis."},{"number":12,"verse":"Et sextus angelus effudit phialam suam in flumen illud magnum Euphraten : et siccavit aquam ejus, ut præpararetur via regibus ab ortu solis."},{"number":13,"verse":"Et vidi de ore draconis, et de ore bestiæ, et de ore pseudoprophetæ spiritus tres immundos in modum ranarum."},{"number":14,"verse":"Sunt enim spiritus dæmoniorum facientes signa, et procedunt ad reges totius terræ congregare illos in prælium ad diem magnum omnipotentis Dei."},{"number":15,"verse":"Ecce venio sicut fur. Beatus qui vigilat, et custodit vestimenta sua, ne nudus ambulet, et videant turpitudinem ejus."},{"number":16,"verse":"Et congregabit illos in locum qui vocatur hebraice Armagedon."},{"number":17,"verse":"Et septimus angelus effudit phialam suam in aërem, et exivit vox magna de templo a throno, dicens : Factum est."},{"number":18,"verse":"Et facta sunt fulgura, et voces, et tonitrua, et terræmotus factus est magnus, qualis numquam fuit ex quo homines fuerunt super terram : talis terræmotus, sic magnus."},{"number":19,"verse":"Et facta est civitas magna in tres partes : et civitates gentium ceciderunt. Et Babylon magna venit in memoriam ante Deum, dare illi calicem vini indignationis iræ ejus."},{"number":20,"verse":"Et omnis insula fugit, et montes non sunt inventi."},{"number":21,"verse":"Et grando magna sicut talentum descendit de cælo in homines : et blasphemaverunt Deum homines propter plagam grandinis : quoniam magna facta est vehementer."}]}