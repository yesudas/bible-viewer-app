{"bibleAbbr":"CVg2018","bookName":"Revelation","bookEnglishName":"Revelation","chapterNumber":3,"verses":[{"number":1,"verse":"Et angelo ecclesiæ Sardis scribe : Hæc dicit qui habet septem spiritus Dei, et septem stellas : Scio opera tua, quia nomen habes quod vivas, et mortuus es."},{"number":2,"verse":"Esto vigilans, et confirma cetera, quæ moritura erant. Non enim invenio opera tua plena coram Deo meo."},{"number":3,"verse":"In mente ergo habe qualiter acceperis, et audieris, et serva, et pœnitentiam age. Si ergo non vigilaveris, veniam ad te tamquam fur et nescies qua hora veniam ad te."},{"number":4,"verse":"Sed habes pauca nomina in Sardis qui non inquinaverunt vestimenta sua : et ambulabunt mecum in albis, quia digni sunt."},{"number":5,"verse":"Qui vicerit, sic vestietur vestimentis albis, et non delebo nomen ejus de libro vitæ, et confitebor nomen ejus coram Patre meo, et coram angelis ejus."},{"number":6,"verse":"Qui habet aurem, audiat quid Spiritus dicat ecclesiis."},{"number":7,"verse":"Et angelo Philadelphiæ ecclesiæ scribe : Hæc dicit Sanctus et Verus, qui habet clavem David : qui aperit, et nemo claudit : claudit, et nemo aperit :"},{"number":8,"verse":"Scio opera tua. Ecce dedi coram te ostium apertum, quod nemo potest claudere : quia modicam habes virtutem, et servasti verbum meum, et non negasti nomen meum."},{"number":9,"verse":"Ecce dabo de synagoga Satanæ, qui dicunt se Judæos esse, et non sunt, sed mentiuntur : ecce faciam illos ut veniant, et adorent ante pedes tuos : et scient quia ego dilexi te,"},{"number":10,"verse":"quoniam servasti verbum patientiæ meæ, et ego servabo te ab hora tentationis, quæ ventura est in orbem universum tentare habitantes in terra."},{"number":11,"verse":"Ecce venio cito : tene quod habes, ut nemo accipiat coronam tuam."},{"number":12,"verse":"Qui vicerit, faciam illum columnam in templo Dei mei, et foras non egredietur amplius : et scribam super eum nomen Dei mei, et nomen civitatis Dei mei novæ Jerusalem, quæ descendit de cælo a Deo meo, et nomen meum novum."},{"number":13,"verse":"Qui habet aurem, audiat quid Spiritus dicat ecclesiis."},{"number":14,"verse":"Et angelo Laodiciæ ecclesiæ scribe : Hæc dicit : Amen, testis fidelis et verus, qui est principium creaturæ Dei."},{"number":15,"verse":"Scio opera tua : quia neque frigidus es, neque calidus : utinam frigidus esses, aut calidus :"},{"number":16,"verse":"sed quia tepidus es, et nec frigidus, nec calidus, incipiam te evomere ex ore meo :"},{"number":17,"verse":"quia dicis : Quod dives sum, et locupletatus, et nullius egeo : et nescis quia tu es miser, et miserabilis, et pauper, et cæcus, et nudus."},{"number":18,"verse":"Suadeo tibi emere a me aurum ignitum probatum, ut locuples fias, et vestimentis albis induaris, et non appareat confusio nuditatis tuæ, et collyrio inunge oculos tuos ut videas."},{"number":19,"verse":"Ego quos amo, arguo, et castigo. Æmulare ergo, et pœnitentiam age."},{"number":20,"verse":"Ecce sto ad ostium, et pulso : si quis audierit vocem meam, et aperuerit mihi januam, intrabo ad illum, et cœnabo cum illo, et ipse mecum."},{"number":21,"verse":"Qui vicerit, dabo ei sedere mecum in throno meo : sicut et ego vici, et sedi cum Patre meo in throno ejus."},{"number":22,"verse":"Qui habet aurem, audiat quid Spiritus dicat ecclesiis."}]}