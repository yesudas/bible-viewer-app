{"bibleAbbr":"CVg2018","bookName":"Revelation","bookEnglishName":"Revelation","chapterNumber":7,"verses":[{"number":1,"verse":"Post hæc vidi quatuor angelos stantes super quatuor angulos terræ, tenentes quatuor ventos terræ, ne flarent super terram, neque super mare, neque in ullam arborem."},{"number":2,"verse":"Et vidi alterum angelum ascendentem ab ortu solis, habentem signum Dei vivi : et clamavit voce magna quatuor angelis, quibus datum est nocere terræ et mari,"},{"number":3,"verse":"dicens : Nolite nocere terræ, et mari, neque arboribus, quoadusque signemus servos Dei nostri in frontibus eorum."},{"number":4,"verse":"Et audivi numerum signatorum, centum quadraginta quatuor millia signati, ex omni tribu filiorum Israël."},{"number":5,"verse":"Ex tribu Juda duodecim millia signati : ex tribu Ruben duodecim millia signati : ex tribu Gad duodecim millia signati :"},{"number":6,"verse":"ex tribu Aser duodecim millia signati : ex tribu Nephthali duodecim millia signati : ex tribu Manasse duodecim millia signati :"},{"number":7,"verse":"ex tribu Simeon duodecim millia signati : ex tribu Levi duodecim millia signati : ex tribu Issachar duodecim millia signati :"},{"number":8,"verse":"ex tribu Zabulon duodecim millia signati : ex tribu Joseph duodecim millia signati : ex tribu Benjamin duodecim millia signati."},{"number":9,"verse":"Post hæc vidi turbam magnam, quam dinumerare nemo poterat, ex omnibus gentibus, et tribubus, et populis, et linguis : stantes ante thronum, et in conspectu Agni, amicti stolis albis, et palmæ in manibus eorum :"},{"number":10,"verse":"et clamabant voce magna, dicentes : Salus Deo nostro, qui sedet super thronum, et Agno."},{"number":11,"verse":"Et omnes angeli stabant in circuitu throni, et seniorum, et quatuor animalium : et ceciderunt in conspectu throni in facies suas, et adoraverunt Deum,"},{"number":12,"verse":"dicentes : Amen. Benedictio, et claritas, et sapientia, et gratiarum actio, honor, et virtus, et fortitudo Deo nostro in sæcula sæculorum. Amen."},{"number":13,"verse":"Et respondit unus de senioribus et dixit mihi : Hi, qui amicti sunt stolis albis, qui sunt ? et unde venerunt ?"},{"number":14,"verse":"Et dixi illi : Domine mi, tu scis. Et dixit mihi : Hi sunt, qui venerunt de tribulatione magna, et laverunt stolas suas, et dealbaverunt eas in sanguine Agni."},{"number":15,"verse":"Ideo sunt ante thronum Dei, et serviunt ei die ac nocte in templo ejus : et qui sedet in throno, habitabit super illos :"},{"number":16,"verse":"non esurient, neque sitient amplius, nec cadet super illos sol, neque ullus æstus :"},{"number":17,"verse":"quoniam Agnus, qui in medio throni est, reget illos et deducet eos ad vitæ fontes aquarum, et absterget Deus omnem lacrimam ab oculis eorum."}]}