{"bibleAbbr":"CVg2018","bookName":"Revelation","bookEnglishName":"Revelation","chapterNumber":5,"verses":[{"number":1,"verse":"Et vidi in dextera sedentis supra thronum, librum scriptum intus et foris, signatum sigillis septem."},{"number":2,"verse":"Et vidi angelum fortem, prædicantem voce magna : Quis est dignus aperire librum, et solvere signacula ejus ?"},{"number":3,"verse":"Et nemo poterat neque in cælo, neque in terra, neque subtus terram aperire librum, neque respicere illum."},{"number":4,"verse":"Et ego flebam multum, quoniam nemo dignus inventus est aperire librum, nec videre eum."},{"number":5,"verse":"Et unus de senioribus dixit mihi : Ne fleveris : ecce vicit leo de tribu Juda, radix David, aperire librum, et solvere septem signacula ejus."},{"number":6,"verse":"Et vidi : et ecce in medio throni et quatuor animalium, et in medio seniorum, Agnum stantem tamquam occisum, habentem cornua septem, et oculos septem : qui sunt septem spiritus Dei, missi in omnem terram."},{"number":7,"verse":"Et venit : et accepit de dextera sedentis in throno librum."},{"number":8,"verse":"Et cum aperuisset librum, quatuor animalia, et viginti quatuor seniores ceciderunt coram Agno, habentes singuli citharas, et phialas aureas plenas odoramentorum, quæ sunt orationes sanctorum :"},{"number":9,"verse":"et cantabant canticum novum, dicentes : Dignus es, Domine, accipere librum, et aperire signacula ejus : quoniam occisus es, et redemisti nos Deo in sanguine tuo ex omni tribu, et lingua, et populo, et natione :"},{"number":10,"verse":"et fecisti nos Deo nostro regnum, et sacerdotes : et regnabimus super terram."},{"number":11,"verse":"Et vidi, et audivi vocem angelorum multorum in circuitu throni, et animalium, et seniorum : et erat numerus eorum millia millium,"},{"number":12,"verse":"dicentium voce magna : Dignus est Agnus, qui occisus est, accipere virtutem, et divinitatem, et sapientiam, et fortitudinem, et honorem, et gloriam, et benedictionem."},{"number":13,"verse":"Et omnem creaturam, quæ in cælo est, et super terram, et sub terra, et quæ sunt in mari, et quæ in eo : omnes audivi dicentes : Sedenti in throno, et Agno, benedictio et honor, et gloria, et potestas in sæcula sæculorum."},{"number":14,"verse":"Et quatuor animalia dicebant : Amen. Et viginti quatuor seniores ceciderunt in facies suas : et adoraverunt viventem in sæcula sæculorum."}]}