{"bibleAbbr":"CVg2018","bookName":"Revelation","bookEnglishName":"Revelation","chapterNumber":12,"verses":[{"number":1,"verse":"Et signum magnum apparuit in cælo : mulier amicta sole, et luna sub pedibus ejus, et in capite ejus corona stellarum duodecim :"},{"number":2,"verse":"et in utero habens, clamabat parturiens, et cruciabatur ut pariat."},{"number":3,"verse":"Et visum est aliud signum in cælo : et ecce draco magnus rufus habens capita septem, et cornua decem : et in capitibus ejus diademata septem,"},{"number":4,"verse":"et cauda ejus trahebat tertiam partem stellarum cæli, et misit eas in terram : et draco stetit ante mulierem, quæ erat paritura, ut cum peperisset, filium ejus devoraret."},{"number":5,"verse":"Et peperit filium masculum, qui recturus erat omnes gentes in virga ferrea : et raptus est filius ejus ad Deum, et ad thronum ejus,"},{"number":6,"verse":"et mulier fugit in solitudinem ubi habebat locum paratum a Deo, ut ibi pascant eam diebus mille ducentis sexaginta."},{"number":7,"verse":"Et factum est prælium magnum in cælo : Michaël et angeli ejus præliabantur cum dracone, et draco pugnabat, et angeli ejus :"},{"number":8,"verse":"et non valuerunt, neque locus inventus est eorum amplius in cælo."},{"number":9,"verse":"Et projectus est draco ille magnus, serpens antiquus, qui vocatur diabolus, et Satanas, qui seducit universum orbem : et projectus est in terram, et angeli ejus cum illo missi sunt."},{"number":10,"verse":"Et audivi vocem magnam in cælo dicentem : Nunc facta est salus, et virtus, et regnum Dei nostri, et potestas Christi ejus : quia projectus est accusator fratrum nostrorum, qui accusabat illos ante conspectum Dei nostri die ac nocte."},{"number":11,"verse":"Et ipsi vicerunt eum propter sanguinem Agni, et propter verbum testimonii sui, et non dilexerunt animas suas usque ad mortem."},{"number":12,"verse":"Propterea lætamini cæli, et qui habitatis in eis. Væ terræ, et mari, quia descendit diabolus ad vos habens iram magnam, sciens quod modicum tempus habet."},{"number":13,"verse":"Et postquam vidit draco quod projectus esset in terram, persecutus est mulierem, quæ peperit masculum :"},{"number":14,"verse":"et datæ sunt mulieri alæ duæ aquilæ magnæ ut volaret in desertum in locum suum, ubi alitur per tempus et tempora, et dimidium temporis a facie serpentis."},{"number":15,"verse":"Et misit serpens ex ore suo post mulierem, aquam tamquam flumen, ut eam faceret trahi a flumine."},{"number":16,"verse":"Et adjuvit terra mulierem, et aperuit terra os suum, et absorbuit flumen, quod misit draco de ore suo."},{"number":17,"verse":"Et iratus est draco in mulierem : et abiit facere prælium cum reliquis de semine ejus, qui custodiunt mandata Dei, et habent testimonium Jesu Christi. (18)Et stetit supra arenam maris."}]}