{"bibleAbbr":"CVg2018","bookName":"Revelation","bookEnglishName":"Revelation","chapterNumber":2,"verses":[{"number":1,"verse":"Angelo Ephesi ecclesiæ scribe : Hæc dicit, qui tenet septem stellas in dextera sua, qui ambulat in medio septem candelabrorum aureorum :"},{"number":2,"verse":"Scio opera tua, et laborem, et patientiam tuam, et quia non potes sustinere malos : et tentasti eos, qui se dicunt apostolos esse, et non sunt : et invenisti eos mendaces :"},{"number":3,"verse":"et patientiam habes, et sustinuisti propter nomen meum, et non defecisti."},{"number":4,"verse":"Sed habeo adversum te, quod caritatem tuam primam reliquisti."},{"number":5,"verse":"Memor esto itaque unde excideris : et age pœnitentiam, et prima opera fac : sin autem, venio tibi, et movebo candelabrum tuum de loco suo, nisi pœnitentiam egeris."},{"number":6,"verse":"Sed hoc habes, quia odisti facta Nicolaitarum, quæ et ego odi."},{"number":7,"verse":"Qui habet aurem, audiat quid Spiritus dicat ecclesiis : Vincenti dabo edere de ligno vitæ, quod est in paradiso Dei mei."},{"number":8,"verse":"Et angelo Smyrnæ ecclesiæ scribe : Hæc dicit primus, et novissimus, qui fuit mortuus, et vivit :"},{"number":9,"verse":"Scio tribulationem tuam, et paupertatem tuam, sed dives es : et blasphemaris ab his, qui se dicunt Judæos esse, et non sunt, sed sunt synagoga Satanæ."},{"number":10,"verse":"Nihil horum timeas quæ passurus es. Ecce missurus est diabolus aliquos ex vobis in carcerem ut tentemini : et habebitis tribulationem diebus decem. Esto fidelis usque ad mortem, et dabo tibi coronam vitæ."},{"number":11,"verse":"Qui habet aurem, audiat quid Spiritus dicat ecclesiis : Qui vicerit, non lædetur a morte secunda."},{"number":12,"verse":"Et angelo Pergami ecclesiæ scribe : Hæc dicit qui habet rhomphæam utraque parte acutam :"},{"number":13,"verse":"Scio ubi habitas, ubi sedes est Satanæ : et tenes nomen meum, et non negasti fidem meam. Et in diebus illis Antipas testis meus fidelis, qui occisus est apud vos ubi Satanas habitat."},{"number":14,"verse":"Sed habeo adversus te pauca : quia habes illic tenentes doctrinam Balaam, qui docebat Balac mittere scandalum coram filiis Israël, edere, et fornicari :"},{"number":15,"verse":"ita habes et tu tenentes doctrinam Nicolaitarum."},{"number":16,"verse":"Similiter pœnitentiam age : si quominus veniam tibi cito, et pugnabo cum illis in gladio oris mei."},{"number":17,"verse":"Qui habet aurem, audiat quid Spiritus dicat ecclesiis : Vincenti dabo manna absconditum, et dabo illi calculum candidum : et in calculo nomen novum scriptum, quod nemo scit, nisi qui accipit."},{"number":18,"verse":"Et angelo Thyatiræ ecclesiæ scribe : Hæc dicit Filius Dei, qui habet oculos tamquam flammam ignis, et pedes ejus similes auricalco :"},{"number":19,"verse":"Novi opera tua, et fidem, et caritatem tuam, et ministerium, et patientiam tuam, et opera tua novissima plura prioribus."},{"number":20,"verse":"Sed habeo adversus te pauca : quia permittis mulierem Jezabel, quæ se dicit propheten, docere, et seducere servos meos, fornicari, et manducare de idolothytis."},{"number":21,"verse":"Et dedi illi tempus ut pœnitentiam ageret : et non vult pœnitere a fornicatione sua."},{"number":22,"verse":"Ecce mittam eam in lectum : et qui mœchantur cum ea, in tribulatione maxima erunt, nisi pœnitentiam ab operibus suis egerint."},{"number":23,"verse":"Et filios ejus interficiam in morte, et scient omnes ecclesiæ, quia ego sum scrutans renes, et corda : et dabo unicuique vestrum secundum opera sua. Vobis autem dico,"},{"number":24,"verse":"et ceteris qui Thyatiræ estis : quicumque non habent doctrinam hanc, et qui non cognoverunt altitudines Satanæ, quemadmodum dicunt, non mittam super vos aliud pondus :"},{"number":25,"verse":"tamen id quod habetis, tenete donec veniam."},{"number":26,"verse":"Et qui vicerit, et custodierit usque in finem opera mea, dabo illi potestatem super gentes,"},{"number":27,"verse":"et reget eas in virga ferrea, et tamquam vas figuli confringentur,"},{"number":28,"verse":"sicut et ego accepi a Patre meo : et dabo illi stellam matutinam."},{"number":29,"verse":"Qui habet aurem, audiat quid Spiritus dicat ecclesiis."}]}