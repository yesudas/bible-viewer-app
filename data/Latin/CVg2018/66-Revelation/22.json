{"bibleAbbr":"CVg2018","bookName":"Revelation","bookEnglishName":"Revelation","chapterNumber":22,"verses":[{"number":1,"verse":"Et ostendit mihi fluvium aquæ vitæ, splendidum tamquam crystallum, procedentem de sede Dei et Agni."},{"number":2,"verse":"In medio plateæ ejus, et ex utraque parte fluminis, lignum vitæ, afferens fructus duodecim per menses singulos, reddens fructum suum et folia ligni ad sanitatem gentium."},{"number":3,"verse":"Et omne maledictum non erit amplius : sed sedes Dei et Agni in illa erunt, et servi ejus servient illi."},{"number":4,"verse":"Et videbunt faciem ejus : et nomen ejus in frontibus eorum."},{"number":5,"verse":"Et nox ultra non erit : et non egebunt lumine lucernæ, neque lumine solis, quoniam Dominus Deus illuminabit illos, et regnabunt in sæcula sæculorum."},{"number":6,"verse":"Et dixit mihi : Hæc verba fidelissima sunt, et vera. Et Dominus Deus spirituum prophetarum misit angelum suum ostendere servis suis quæ oportet fieri cito."},{"number":7,"verse":"Et ecce venio velociter. Beatus, qui custodit verba prophetiæ libri hujus."},{"number":8,"verse":"Et ego Joannes, qui audivi, et vidi hæc. Et postquam audissem, et vidissem, cecidi ut adorarem ante pedes angeli, qui mihi hæc ostendebat :"},{"number":9,"verse":"et dixit mihi : Vide ne feceris : conservus enim tuus sum, et fratrum tuorum prophetarum, et eorum qui servant verba prophetiæ libri hujus : Deum adora."},{"number":10,"verse":"Et dicit mihi : Ne signaveris verba prophetiæ libri hujus : tempus enim prope est."},{"number":11,"verse":"Qui nocet, noceat adhuc : et qui in sordibus est, sordescat adhuc : et qui justus est, justificetur adhuc : et sanctus, sanctificetur adhuc."},{"number":12,"verse":"Ecce venio cito, et merces mea mecum est, reddere unicuique secundum opera sua."},{"number":13,"verse":"Ego sum alpha et omega, primus et novissimus, principium et finis."},{"number":14,"verse":"Beati, qui lavant stolas suas in sanguine Agni : ut sit potestas eorum in ligno vitæ, et per portas intrent in civitatem."},{"number":15,"verse":"Foris canes, et venefici, et impudici, et homicidæ, et idolis servientes, et omnis qui amat et facit mendacium."},{"number":16,"verse":"Ego Jesus misi angelum meum testificari vobis hæc in ecclesiis. Ego sum radix, et genus David, stella splendida et matutina."},{"number":17,"verse":"Et spiritus, et sponsa dicunt : Veni. Et qui audit, dicat : Veni. Et qui sitit, veniat : et qui vult, accipiat aquam vitæ, gratis."},{"number":18,"verse":"Contestor enim omni audienti verba prophetiæ libri hujus : si quis apposuerit ad hæc, apponet Deus super illum plagas scriptas in libro isto."},{"number":19,"verse":"Et si quis diminuerit de verbis libri prophetiæ hujus, auferet Deus partem ejus de libro vitæ, et de civitate sancta, et de his quæ scripta sunt in libro isto :"},{"number":20,"verse":"dicit qui testimonium perhibet istorum. Etiam venio cito : amen. Veni, Domine Jesu."},{"number":21,"verse":"Gratia Domini nostri Jesu Christi cum omnibus vobis. Amen."}]}