{"bibleAbbr":"CVg2018","bookName":"Revelation","bookEnglishName":"Revelation","chapterNumber":21,"verses":[{"number":1,"verse":"Et vidi cælum novum et terram novam. Primum enim cælum, et prima terra abiit, et mare jam non est."},{"number":2,"verse":"Et ego Joannes vidi sanctam civitatem Jerusalem novam descendentem de cælo a Deo, paratam sicut sponsam ornatam viro suo."},{"number":3,"verse":"Et audivi vocem magnam de throno dicentem : Ecce tabernaculum Dei cum hominibus, et habitabit cum eis. Et ipsi populus ejus erunt, et ipse Deus cum eis erit eorum Deus :"},{"number":4,"verse":"et absterget Deus omnem lacrimam ab oculis eorum : et mors ultra non erit, neque luctus, neque clamor, neque dolor erit ultra, quia prima abierunt."},{"number":5,"verse":"Et dixit qui sedebat in throno : Ecce nova facio omnia. Et dixit mihi : Scribe, quia hæc verba fidelissima sunt, et vera."},{"number":6,"verse":"Et dixit mihi : Factum est : ego sum alpha et omega, initium et finis. Ego sitienti dabo de fonte aquæ vitæ, gratis."},{"number":7,"verse":"Qui vicerit, possidebit hæc : et ero illi Deus, et ille erit mihi filius."},{"number":8,"verse":"Timidis autem, et incredulis, et execratis, et homicidis, et fornicatoribus, et veneficis, et idolatris, et omnibus mendacibus, pars illorum erit in stagno ardenti igne et sulphure : quod est mors secunda."},{"number":9,"verse":"Et venit unus de septem angelis habentibus phialas plenas septem plagis novissimis, et locutus est mecum, dicens : Veni, et ostendam tibi sponsam, uxorem Agni."},{"number":10,"verse":"Et sustulit me in spiritu in montem magnum et altum, et ostendit mihi civitatem sanctam Jerusalem descendentem de cælo a Deo,"},{"number":11,"verse":"habentem claritatem Dei : et lumen ejus simile lapidi pretioso tamquam lapidi jaspidis, sicut crystallum."},{"number":12,"verse":"Et habebat murum magnum, et altum, habentem portas duodecim : et in portis angelos duodecim, et nomina inscripta, quæ sunt nomina duodecim tribuum filiorum Israël :"},{"number":13,"verse":"ab oriente portæ tres, et ab aquilone portæ tres, et ab austro portæ tres, et ab occasu portæ tres."},{"number":14,"verse":"Et murus civitatis habens fundamenta duodecim, et in ipsis duodecim nomina duodecim apostolorum Agni."},{"number":15,"verse":"Et qui loquebatur mecum, habebat mensuram arundineam auream, ut metiretur civitatem, et portas ejus, et murum."},{"number":16,"verse":"Et civitas in quadro posita est, et longitudo ejus tanta est quanta et latitudo : et mensus est civitatem de arundine aurea per stadia duodecim millia : et longitudo, et altitudo, et latitudo ejus æqualia sunt."},{"number":17,"verse":"Et mensus est murum ejus centum quadraginta quatuor cubitorum, mensura hominis, quæ est angeli."},{"number":18,"verse":"Et erat structura muri ejus ex lapide jaspide : ipsa vero civitas aurum mundum simile vitro mundo."},{"number":19,"verse":"Et fundamenta muri civitatis omni lapide pretioso ornata. Fundamentum primum, jaspis : secundum, sapphirus : tertium, calcedonius : quartum, smaragdus :"},{"number":20,"verse":"quintum, sardonyx : sextum, sardius : septimum, chrysolithus : octavum, beryllus : nonum, topazius : decimum, chrysoprasus : undecimum, hyacinthus : duodecimum, amethystus."},{"number":21,"verse":"Et duodecim portæ, duodecim margaritæ sunt, per singulas : et singulæ portæ erant ex singulis margaritis : et platea civitatis aurum mundum, tamquam vitrum perlucidum."},{"number":22,"verse":"Et templum non vidi in ea : Dominus enim Deus omnipotens templum illius est, et Agnus."},{"number":23,"verse":"Et civitas non eget sole neque luna ut luceant in ea, nam claritas Dei illuminavit eam, et lucerna ejus est Agnus."},{"number":24,"verse":"Et ambulabunt gentes in lumine ejus : et reges terræ afferent gloriam suam et honorem in illam."},{"number":25,"verse":"Et portæ ejus non claudentur per diem : nox enim non erit illic."},{"number":26,"verse":"Et afferent gloriam et honorem gentium in illam."},{"number":27,"verse":"Non intrabit in eam aliquod coinquinatum, aut abominationem faciens et mendacium, nisi qui scripti sunt in libro vitæ Agni."}]}