{"bibleAbbr":"CVg2018","bookName":"Revelation","bookEnglishName":"Revelation","chapterNumber":1,"verses":[{"number":1,"verse":"Apocalypsis Jesu Christi, quam dedit illi Deus palam facere servis suis, quæ oportet fieri cito : et significavit, mittens per angelum suum servo suo Joanni,"},{"number":2,"verse":"qui testimonium perhibuit verbo Dei, et testimonium Jesu Christi, quæcumque vidit."},{"number":3,"verse":"Beatus qui legit, et audit verba prophetiæ hujus, et servat ea, quæ in ea scripta sunt : tempus enim prope est."},{"number":4,"verse":"Joannes septem ecclesiis, quæ sunt in Asia. Gratia vobis, et pax ab eo, qui est, et qui erat, et qui venturus est : et a septem spiritibus qui in conspectu throni ejus sunt :"},{"number":5,"verse":"et a Jesu Christo, qui est testis fidelis, primogenitus mortuorum, et princeps regum terræ, qui dilexit nos, et lavit nos a peccatis nostris in sanguine suo,"},{"number":6,"verse":"et fecit nos regnum, et sacerdotes Deo et Patri suo : ipsi gloria et imperium in sæcula sæculorum. Amen."},{"number":7,"verse":"Ecce venit cum nubibus, et videbit eum omnis oculus, et qui eum pupugerunt. Et plangent se super eum omnes tribus terræ. Etiam : amen."},{"number":8,"verse":"Ego sum alpha et omega, principium et finis, dicit Dominus Deus : qui est, et qui erat, et qui venturus est, omnipotens."},{"number":9,"verse":"Ego Joannes frater vester, et particeps in tribulatione, et regno, et patientia in Christo Jesu : fui in insula, quæ appellatur Patmos, propter verbum Dei, et testimonium Jesu :"},{"number":10,"verse":"fui in spiritu in Dominica die, et audivi post me vocem magnam tamquam tubæ,"},{"number":11,"verse":"dicentis : Quod vides, scribe in libro : et mitte septem ecclesiis, quæ sunt in Asia, Epheso, et Smyrnæ, et Pergamo, et Thyatiræ, et Sardis, et Philadelphiæ, et Laodiciæ."},{"number":12,"verse":"Et conversus sum ut viderem vocem, quæ loquebatur mecum : et conversus vidi septem candelabra aurea :"},{"number":13,"verse":"et in medio septem candelabrorum aureorum, similem Filio hominis vestitum podere, et præcinctum ad mamillas zona aurea :"},{"number":14,"verse":"caput autem ejus, et capilli erant candidi tamquam lana alba, et tamquam nix, et oculi ejus tamquam flamma ignis :"},{"number":15,"verse":"et pedes ejus similes auricalco, sicut in camino ardenti, et vox illius tamquam vox aquarum multarum :"},{"number":16,"verse":"et habebat in dextera sua stellas septem : et de ore ejus gladius utraque parte acutus exibat : et facies ejus sicut sol lucet in virtute sua."},{"number":17,"verse":"Et cum vidissem eum, cecidi ad pedes ejus tamquam mortuus. Et posuit dexteram suam super me, dicens : Noli timere : ego sum primus, et novissimus,"},{"number":18,"verse":"et vivus, et fui mortuus, et ecce sum vivens in sæcula sæculorum : et habeo claves mortis, et inferni."},{"number":19,"verse":"Scribe ergo quæ vidisti, et quæ sunt, et quæ oportet fieri post hæc."},{"number":20,"verse":"Sacramentum septem stellarum, quas vidisti in dextera mea, et septem candelabra aurea : septem stellæ, angeli sunt septem ecclesiarum : et candelabra septem, septem ecclesiæ sunt."}]}