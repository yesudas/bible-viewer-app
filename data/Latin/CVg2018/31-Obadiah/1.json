{"bibleAbbr":"CVg2018","bookName":"Obadiah","bookEnglishName":"Obadiah","chapterNumber":1,"verses":[{"number":1,"verse":"Visio Abdiæ. Hæc dicit Dominus Deus ad Edom : Auditum audivimus a Domino, et legatum ad gentes misit : surgite, et consurgamus adversus eum in prælium."},{"number":2,"verse":"Ecce parvulum dedi te in gentibus : contemptibilis tu es valde."},{"number":3,"verse":"Superbia cordis tui extulit te, habitantem in scissuris petrarum, exaltantem solium tuum ; qui dicis in corde tuo : Quis detrahet me in terram ?"},{"number":4,"verse":"Si exaltatus fueris ut aquila, et si inter sidera posueris nidum tuum, inde detraham te, dicit Dominus."},{"number":5,"verse":"Si fures introissent ad te, si latrones per noctem, quomodo conticuisses ? nonne furati essent sufficientia sibi ? Si vindemiatores introissent ad te, numquid saltem racemum reliquissent tibi ?"},{"number":6,"verse":"Quomodo scrutati sunt Esau ; investigaverunt abscondita ejus ?"},{"number":7,"verse":"Usque ad terminum emiserunt te : omnes viri fœderis tui illuserunt tibi : invaluerunt adversum te viri pacis tuæ, qui comedunt tecum, ponent insidias subter te ; non est prudentia in eo."},{"number":8,"verse":"Numquid non in die illa, dicit Dominus, perdam sapientes de Idumæa, et prudentiam de monte Esau ?"},{"number":9,"verse":"Et timebunt fortes tui a meridie, ut intereat vir de monte Esau."},{"number":10,"verse":"Propter interfectionem, et propter iniquitatem in fratrem tuum Jacob, operiet te confusio, et peribis in æternum."},{"number":11,"verse":"In die cum stares adversus eum, quando capiebant alieni exercitum ejus, et extranei ingrediebantur portas ejus, et super Jerusalem mittebant sortem, tu quoque eras quasi unus ex eis."},{"number":12,"verse":"Et non despicies in die fratris tui, in die peregrinationis ejus : et non lætaberis super filios Juda in die perditionis eorum : et non magnificabis os tuum in die angustiæ."},{"number":13,"verse":"Neque ingredieris portam populi mei in die ruinæ eorum ; neque despicies et tu in malis ejus in die vastitatis illius. Et non emitteris adversus exercitum ejus in die vastitatis illius,"},{"number":14,"verse":"neque stabis in exitibus ut interficias eos qui fugerint, et non concludes reliquos ejus in die tribulationis."},{"number":15,"verse":"Quoniam juxta est dies Domini super omnes gentes : sicut fecisti, fiet tibi ; retributionem tuam convertet in caput tuum."},{"number":16,"verse":"Quomodo enim bibistis super montem sanctum meum, bibent omnes gentes jugiter : et bibent, et absorbebunt, et erunt quasi non sint."},{"number":17,"verse":"Et in monte Sion erit salvatio, et erit sanctus ; et possidebit domus Jacob eos qui se possederant."},{"number":18,"verse":"Et erit domus Jacob ignis, et domus Joseph flamma, et domus Esau stipula : et succendentur in eis, et devorabunt eos, et non erunt reliquiæ domus Esau, quia Dominus locutus est."},{"number":19,"verse":"Et hæreditabunt hi, qui ad austrum sunt, montem Esau, et qui in campestribus, Philisthiim : et possidebunt regionem Ephraim et regionem Samariæ, et Benjamin possidebit Galaad."},{"number":20,"verse":"Et transmigratio exercitus hujus filiorum Israël, omnia loca Chananæorum usque ad Sareptam : et transmigratio Jerusalem, quæ in Bosphoro est, possidebit civitates austri."},{"number":21,"verse":"Et ascendent salvatores in montem Sion judicare montem Esau, et erit Domino regnum."}]}