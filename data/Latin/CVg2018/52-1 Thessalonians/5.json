{"bibleAbbr":"CVg2018","bookName":"1 Thessalonians","bookEnglishName":"1 Thessalonians","chapterNumber":5,"verses":[{"number":1,"verse":"De temporibus autem, et momentis, fratres, non indigetis ut scribamus vobis."},{"number":2,"verse":"Ipsi enim diligenter scitis quia dies Domini, sicut fur in nocte, ita veniet :"},{"number":3,"verse":"cum enim dixerint : Pax et securitas : tunc repentinus eis superveniet interitus, sicut dolor in utero habenti, et non effugient."},{"number":4,"verse":"Vos autem, fratres, non estis in tenebris, ut vos dies illa tamquam fur comprehendat :"},{"number":5,"verse":"omnes enim vos filii lucis estis, et filii diei : non sumus noctis, neque tenebrarum."},{"number":6,"verse":"Igitur non dormiamus sicut et ceteri, sed vigilemus, et sobrii simus."},{"number":7,"verse":"Qui enim dormiunt, nocte dormiunt : et qui ebrii sunt, nocte ebrii sunt."},{"number":8,"verse":"Nos autem, qui diei sumus, sobrii simus, induti loricam fidei et caritatis, et galeam spem salutis :"},{"number":9,"verse":"quoniam non posuit nos Deus in iram, sed in acquisitionem salutis per Dominum nostrum Jesum Christum,"},{"number":10,"verse":"qui mortuus est pro nobis : ut sive vigilemus, sive dormiamus, simul cum illo vivamus."},{"number":11,"verse":"Propter quod consolamini invicem, et ædificate alterutrum, sicut et facitis."},{"number":12,"verse":"Rogamus autem vos, fratres, ut noveritis eos qui laborant inter vos, et præsunt vobis in Domino, et monent vos,"},{"number":13,"verse":"ut habeatis illos abundantius in caritate propter opus illorum : pacem habete cum eis."},{"number":14,"verse":"Rogamus autem vos, fratres, corripite inquietos, consolamini pusillanimes, suscipite infirmos, patientes estote ad omnes."},{"number":15,"verse":"Videte ne quis malum pro malo alicui reddat : sed semper quod bonum est sectamini in invicem, et in omnes."},{"number":16,"verse":"Semper gaudete."},{"number":17,"verse":"Sine intermissione orate."},{"number":18,"verse":"In omnibus gratias agite : hæc est enim voluntas Dei in Christo Jesu in omnibus vobis."},{"number":19,"verse":"Spiritum nolite extinguere."},{"number":20,"verse":"Prophetias nolite spernere."},{"number":21,"verse":"Omnia autem probate : quod bonum est tenete."},{"number":22,"verse":"Ab omni specie mala abstinete vos."},{"number":23,"verse":"Ipse autem Deus pacis sanctificet vos per omnia : ut integer spiritus vester, et anima, et corpus sine querela in adventu Domini nostri Jesu Christi servetur."},{"number":24,"verse":"Fidelis est, qui vocavit vos : qui etiam faciet."},{"number":25,"verse":"Fratres, orate pro nobis."},{"number":26,"verse":"Salutate fratres omnes in osculo sancto."},{"number":27,"verse":"Adjuro vos per Dominum ut legatur epistola hæc omnibus sanctis fratribus."},{"number":28,"verse":"Gratia Domini nostri Jesu Christi vobiscum. Amen."}]}