{"bibleAbbr":"CVg2018","bookName":"1 Thessalonians","bookEnglishName":"1 Thessalonians","chapterNumber":3,"verses":[{"number":1,"verse":"Propter quod non sustinentes amplius, placuit nobis remanere Athenis, solis :"},{"number":2,"verse":"et misimus Timotheum fratrem nostrum, et ministrum Dei in Evangelio Christi, ad confirmandos vos, et exhortandos pro fide vestra :"},{"number":3,"verse":"ut nemo moveatur in tribulationibus istis : ipsi enim scitis quod in hoc positi sumus."},{"number":4,"verse":"Nam et cum apud vos essemus, prædicebamus vobis passuros nos tribulationes, sicut et factum est, et scitis."},{"number":5,"verse":"Propterea et ego amplius non sustinens, misi ad cognoscendam fidem vestram : ne forte tentaverit vos is qui tentat, et inanis fiat labor noster."},{"number":6,"verse":"Nunc autem veniente Timotheo ad nos a vobis, et annuntiante nobis fidem et caritatem vestram, et quia memoriam nostri habetis bonam semper, desiderantes nos videre, sicut et nos quoque vos :"},{"number":7,"verse":"ideo consolati sumus, fratres, in vobis in omni necessitate et tribulatione nostra, per fidem vestram,"},{"number":8,"verse":"quoniam nunc vivimus, si vos statis in Domino."},{"number":9,"verse":"Quam enim gratiarum actionem possumus Deo retribuere pro vobis in omni gaudio, quo gaudemus propter vos ante Deum nostrum,"},{"number":10,"verse":"nocte ac die abundantius orantes, ut videamus faciem vestram, et compleamus ea quæ desunt fidei vestræ ?"},{"number":11,"verse":"Ipse autem Deus, et Pater noster, et Dominus noster Jesus Christus, dirigat viam nostram ad vos."},{"number":12,"verse":"Vos autem Dominus multiplicet, et abundare faciat caritatem vestram in invicem, et in omnes, quemadmodum et nos in vobis :"},{"number":13,"verse":"ad confirmanda corda vestra sine querela in sanctitate, ante Deum et Patrem nostrum, in adventu Domini nostri Jesu Christi cum omnibus sanctis ejus. Amen."}]}