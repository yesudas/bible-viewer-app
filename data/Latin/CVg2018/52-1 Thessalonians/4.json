{"bibleAbbr":"CVg2018","bookName":"1 Thessalonians","bookEnglishName":"1 Thessalonians","chapterNumber":4,"verses":[{"number":1,"verse":"De cetero ergo, fratres, rogamus vos et obsecramus in Domino Jesu, ut quemadmodum accepistis a nobis quomodo oporteat vos ambulare, et placere Deo, sic et ambuletis ut abundetis magis."},{"number":2,"verse":"Scitis enim quæ præcepta dederim vobis per Dominum Jesum."},{"number":3,"verse":"Hæc est enim voluntas Dei, sanctificatio vestra : ut abstineatis vos a fornicatione,"},{"number":4,"verse":"ut sciat unusquisque vestrum vas suum possidere in sanctificatione, et honore :"},{"number":5,"verse":"non in passione desiderii, sicut et gentes, quæ ignorant Deum :"},{"number":6,"verse":"et ne quis supergrediatur, neque circumveniat in negotio fratrem suum : quoniam vindex est Dominus de his omnibus, sicut prædiximus vobis, et testificati sumus."},{"number":7,"verse":"Non enim vocavit nos Deus in immunditiam, sed in sanctificationem."},{"number":8,"verse":"Itaque qui hæc spernit, non hominem spernit, sed Deum : qui etiam dedit Spiritum suum Sanctum in nobis."},{"number":9,"verse":"De caritate autem fraternitatis non necesse habemus scribere vobis : ipsi enim vos a Deo didicistis ut diligatis invicem."},{"number":10,"verse":"Etenim illud facitis in omnes fratres in universa Macedonia. Rogamus autem vos, fratres, ut abundetis magis,"},{"number":11,"verse":"et operam detis ut quieti sitis, et ut vestrum negotium agatis, et operemini manibus vestris, sicut præcepimus vobis :"},{"number":12,"verse":"et ut honeste ambuletis ad eos qui foris sunt : et nullius aliquid desideretis."},{"number":13,"verse":"Nolumus autem vos ignorare fratres de dormientibus, ut non contristemini sicut et ceteri, qui spem non habent."},{"number":14,"verse":"Si enim credimus quod Jesus mortuus est, et resurrexit : ita et Deus eos qui dormierunt per Jesum, adducet cum eo."},{"number":15,"verse":"Hoc enim vobis dicimus in verbo Domini, quia nos, qui vivimus, qui residui sumus in adventum Domini, non præveniemus eos qui dormierunt."},{"number":16,"verse":"Quoniam ipse Dominus in jussu, et in voce archangeli, et in tuba Dei descendet de cælo : et mortui, qui in Christo sunt, resurgent primi."},{"number":17,"verse":"Deinde nos, qui vivimus, qui relinquimur, simul rapiemur cum illis in nubibus obviam Christo in aëra, et sic semper cum Domino erimus."},{"number":18,"verse":"Itaque consolamini invicem in verbis istis."}]}