{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":7,"verses":[{"number":1,"verse":"Dixit autem princeps sacerdotum : Si hæc ita se habent ?"},{"number":2,"verse":"Qui ait : Viri fratres et patres, audite : Deus gloriæ apparuit patri nostro Abrahæ cum esset in Mesopotamia, priusquam moraretur in Charan,"},{"number":3,"verse":"et dixit ad illum : Exi de terra tua, et de cognatione tua, et veni in terram quam monstravero tibi."},{"number":4,"verse":"Tunc exiit de terra Chaldæorum, et habitavit in Charan. Et inde, postquam mortuus est pater ejus, transtulit illum in terram istam, in qua nunc vos habitatis."},{"number":5,"verse":"Et non dedit illi hæreditatem in ea, nec passum pedis : sed repromisit dare illi eam in possessionem, et semini ejus post ipsum, cum non haberet filium."},{"number":6,"verse":"Locutus est autem ei Deus : Quia erit semen ejus accola in terra aliena, et servituti eos subjicient, et male tractabunt eos annis quadringentis :"},{"number":7,"verse":"et gentem cui servierint, judicabo ego, dixit Dominus : et post hæc exibunt, et servient mihi in loco isto."},{"number":8,"verse":"Et dedit illi testamentum circumcisionis : et sic genuit Isaac, et circumcidit eum die octavo : et Isaac, Jacob : et Jacob, duodecim patriarchas."},{"number":9,"verse":"Et patriarchæ æmulantes, Joseph vendiderunt in Ægyptum : et erat Deus cum eo,"},{"number":10,"verse":"et eripuit eum ex omnibus tribulationibus ejus, et dedit ei gratiam et sapientiam in conspectu pharaonis regis Ægypti : et constituit eum præpositum super Ægyptum, et super omnem domum suam."},{"number":11,"verse":"Venit autem fames in universam Ægyptum et Chanaan, et tribulatio magna : et non inveniebant cibos patres nostri."},{"number":12,"verse":"Cum audisset autem Jacob esse frumentum in Ægypto, misit patres nostros primum :"},{"number":13,"verse":"et in secundo cognitus est Joseph a fratribus suis, et manifestatum est Pharaoni genus ejus."},{"number":14,"verse":"Mittens autem Joseph, accersivit Jacob patrem suum et omnem cognationem suam, in animabus septuaginta quinque."},{"number":15,"verse":"Et descendit Jacob in Ægyptum : et defunctus est ipse, et patres nostri."},{"number":16,"verse":"Et translati sunt in Sichem, et positi sunt in sepulchro, quod emit Abraham pretio argenti a filiis Hemor filii Sichem."},{"number":17,"verse":"Cum autem appropinquaret tempus promissionis quam confessus erat Deus Abrahæ, crevit populus, et multiplicatus est in Ægypto,"},{"number":18,"verse":"quoadusque surrexit alius rex in Ægypto, qui non sciebat Joseph."},{"number":19,"verse":"Hic circumveniens genus nostrum, afflixit patres nostros ut exponerent infantes suos, ne vivificarentur."},{"number":20,"verse":"Eodem tempore natus est Moyses, et fuit gratus Deo : qui nutritus est tribus mensibus in domo patris sui."},{"number":21,"verse":"Exposito autem illo, sustulit eum filia Pharaonis, et nutrivit eum sibi in filium."},{"number":22,"verse":"Et eruditus est Moyses omni sapientia Ægyptiorum, et erat potens in verbis et in operibus suis."},{"number":23,"verse":"Cum autem impleretur ei quadraginta annorum tempus, ascendit in cor ejus ut visitaret fratres suos filios Israël."},{"number":24,"verse":"Et cum vidisset quemdam injuriam patientem, vindicavit illum, et fecit ultionem ei qui injuriam sustinebat, percusso Ægyptio."},{"number":25,"verse":"Existimabat autem intelligere fratres, quoniam Deus per manum ipsius daret salutem illis : at illi non intellexerunt."},{"number":26,"verse":"Sequenti vero die apparuit illis litigantibus : et reconciliabat eos in pace, dicens : Viri, fratres estis : ut quid nocetis alterutrum ?"},{"number":27,"verse":"Qui autem injuriam faciebat proximo, repulit eum, dicens : Quis te constituit principem et judicem super nos ?"},{"number":28,"verse":"Numquid interficere me tu vis, quemadmodum interfecisti heri Ægyptium ?"},{"number":29,"verse":"Fugit autem Moyses in verbo isto : et factus est advena in terra Madian, ubi generavit filios duos."},{"number":30,"verse":"Et expletis annis quadraginta, apparuit illi in deserto montis Sina angelus in igne flammæ rubi."},{"number":31,"verse":"Moyses autem videns, admiratus est visum. Et accedente illo ut consideraret, facta est ad eum vox Domini, dicens :"},{"number":32,"verse":"Ego sum Deus patrum tuorum, Deus Abraham, Deus Isaac, et Deus Jacob. Tremefactus autem Moyses, non audebat considerare."},{"number":33,"verse":"Dixit autem illi Dominus : Solve calceamentum pedum tuorum : locus enim in quo stas, terra sancta est."},{"number":34,"verse":"Videns vidi afflictionem populi mei qui est in Ægypto, et gemitum eorum audivi, et descendi liberare eos. Et nunc veni, et mittam te in Ægyptum."},{"number":35,"verse":"Hunc Moysen, quem negaverunt, dicentes : Quis te constituit principem et judicem ? hunc Deus principem et redemptorem misit, cum manu angeli qui apparuit illi in rubo."},{"number":36,"verse":"Hic eduxit illos faciens prodigia et signa in terra Ægypti, et in rubro mari, et in deserto annis quadraginta."},{"number":37,"verse":"Hic est Moyses, qui dixit filiis Israël : Prophetam suscitabit vobis Deus de fratribus vestris, tamquam me : ipsum audietis."},{"number":38,"verse":"Hic est qui fuit in ecclesia in solitudine cum angelo, qui loquebatur ei in monte Sina, et cum patribus nostris : qui accepit verba vitæ dare nobis."},{"number":39,"verse":"Cui noluerunt obedire patres nostri : sed repulerunt, et aversi sunt cordibus suis in Ægyptum,"},{"number":40,"verse":"dicentes ad Aaron : Fac nobis deos qui præcedant nos : Moyses enim hic, qui eduxit nos de terra Ægypti, nescimus quid factum sit ei."},{"number":41,"verse":"Et vitulum fecerunt in diebus illis, et obtulerunt hostiam simulacro, et lætabantur in operibus manuum suarum."},{"number":42,"verse":"Convertit autem Deus, et tradidit eos servire militiæ cæli, sicut scriptum est in libro prophetarum : Numquid victimas et hostias obtulistis mihi annis quadraginta in deserto, domus Israël ?"},{"number":43,"verse":"Et suscepistis tabernaculum Moloch, et sidus dei vestri Rempham, figuras quas fecistis adorare eas : et transferam vos trans Babylonem."},{"number":44,"verse":"Tabernaculum testimonii fuit cum patribus nostris in deserto, sicut disposuit illis Deus loquens ad Moysen, ut faceret illud secundum formam quam viderat."},{"number":45,"verse":"Quod et induxerunt, suscipientes patres nostri cum Jesu in possessionem gentium quas expulit Deus a facie patrum nostrorum, usque in diebus David,"},{"number":46,"verse":"qui invenit gratiam ante Deum, et petiit ut inveniret tabernaculum Deo Jacob."},{"number":47,"verse":"Salomon autem ædificavit illi domum."},{"number":48,"verse":"Sed non Excelsus in manufactis habitat, sicut propheta dicit :"},{"number":49,"verse":"Cælum mihi sedes est : terra autem scabellum pedum meorum. Quam domum ædificabitis mihi ? dicit Dominus : aut quis locus requietionis meæ est ?"},{"number":50,"verse":"Nonne manus mea fecit hæc omnia ?"},{"number":51,"verse":"Dura cervice, et incircumcisis cordibus et auribus, vos semper Spiritui Sancto resistitis : sicut patres vestri, ita et vos."},{"number":52,"verse":"Quem prophetarum non sunt persecuti patres vestri ? et occiderunt eos qui prænuntiabant de adventu Justi, cujus vos nunc proditores et homicidæ fuistis :"},{"number":53,"verse":"qui accepistis legem in dispositione angelorum, et non custodistis."},{"number":54,"verse":"Audientes autem hæc, dissecabantur cordibus suis, et stridebant dentibus in eum."},{"number":55,"verse":"Cum autem esset plenus Spiritu Sancto, intendens in cælum, vidit gloriam Dei, et Jesum stantem a dextris Dei. Et ait : Ecce video cælos apertos, et Filium hominis stantem a dextris Dei."},{"number":56,"verse":"Exclamantes autem voce magna continuerunt aures suas, et impetum fecerunt unanimiter in eum."},{"number":57,"verse":"Et ejicientes eum extra civitatem, lapidabant : et testes deposuerunt vestimenta sua secus pedes adolescentis qui vocabatur Saulus."},{"number":58,"verse":"Et lapidabant Stephanum invocantem, et dicentem : Domine Jesu, suscipe spiritum meum."},{"number":59,"verse":"Positis autem genibus, clamavit voce magna, dicens : Domine, ne statuas illis hoc peccatum. Et cum hoc dixisset, obdormivit in Domino. Saulus autem erat consentiens neci ejus."}]}