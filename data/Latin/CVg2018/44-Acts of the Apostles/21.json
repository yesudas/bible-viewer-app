{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":21,"verses":[{"number":1,"verse":"Cum autem factum esset ut navigaremus abstracti ab eis, recto cursu venimus Coum, et sequenti die Rhodum, et inde Pataram."},{"number":2,"verse":"Et cum invenissemus navem transfretantem in Phœnicen, ascendentes navigavimus."},{"number":3,"verse":"Cum apparuissemus autem Cypro, relinquentes eam ad sinistram, navigavimus in Syriam, et venimus Tyrum : ibi enim navis expositura erat onus."},{"number":4,"verse":"Inventis autem discipulis, mansimus ibi diebus septem : qui Paulo dicebant per Spiritum ne ascenderet Jerosolymam."},{"number":5,"verse":"Et expletis diebus, profecti ibamus, deducentibus nos omnibus cum uxoribus et filiis usque foras civitatem : et positis genibus in littore, oravimus."},{"number":6,"verse":"Et cum valefecissemus invicem, ascendimus navem : illi autem redierunt in sua."},{"number":7,"verse":"Nos vero navigatione expleta a Tyro descendimus Ptolemaidam : et salutatis fratribus, mansimus die una apud illos."},{"number":8,"verse":"Alia autem die profecti, venimus Cæsaream. Et intrantes domum Philippi evangelistæ, qui erat unus de septem, mansimus apud eum."},{"number":9,"verse":"Huic autem erant quatuor filiæ virgines prophetantes."},{"number":10,"verse":"Et cum moraremur per dies aliquot, supervenit quidam a Judæa propheta, nomine Agabus."},{"number":11,"verse":"Is cum venisset ad nos, tulit zonam Pauli : et alligans sibi pedes et manus, dixit : Hæc dicit Spiritus Sanctus : Virum, cujus est zona hæc, sic alligabunt in Jerusalem Judæi, et tradent in manus gentium."},{"number":12,"verse":"Quod cum audissemus, rogabamus nos, et qui loci illius erant, ne ascenderet Jerosolymam."},{"number":13,"verse":"Tunc respondit Paulus, et dixit : Quid facitis flentes, et affligentes cor meum ? Ego enim non solum alligari, sed et mori in Jerusalem paratus sum propter nomen Domini Jesu."},{"number":14,"verse":"Et cum ei suadere non possemus, quievimus, dicentes : Domini voluntas fiat."},{"number":15,"verse":"Post dies autem istos, præparati ascendebamus in Jerusalem."},{"number":16,"verse":"Venerunt autem et ex discipulis a Cæsarea nobiscum, adducentes secum apud quem hospitaremur Mnasonem quemdam Cyprium, antiquum discipulum."},{"number":17,"verse":"Et cum venissemus Jerosolymam, libenter exceperunt nos fratres."},{"number":18,"verse":"Sequenti autem die introibat Paulus nobiscum ad Jacobum, omnesque collecti sunt seniores."},{"number":19,"verse":"Quos cum salutasset, narrabat per singula quæ Deus fecisset in gentibus per ministerium ipsius."},{"number":20,"verse":"At illi cum audissent, magnificabant Deum, dixeruntque ei : Vides, frater, quot millia sunt in Judæis qui crediderunt, et omnes æmulatores sunt legis."},{"number":21,"verse":"Audierunt autem de te quia discessionem doceas a Moyse eorum qui per gentes sunt Judæorum, dicens non debere eos circumcidere filios suos, neque secundum consuetudinem ingredi."},{"number":22,"verse":"Quid ergo est ? utique oportet convenire multitudinem : audient enim te supervenisse."},{"number":23,"verse":"Hoc ergo fac quod tibi dicimus. Sunt nobis viri quatuor, votum habentes super se."},{"number":24,"verse":"His assumptis, sanctifica te cum illis, et impende in illis ut radant capita : et scient omnes quia quæ de te audierunt, falsa sunt, sed ambulas et ipse custodiens legem."},{"number":25,"verse":"De his autem qui crediderunt ex gentibus, nos scripsimus judicantes ut abstineant se ab idolis immolato, et sanguine, et suffocato, et fornicatione."},{"number":26,"verse":"Tunc Paulus, assumptis viris, postera die purificatus cum illis intravit in templum, annuntians expletionem dierum purificationis, donec offerretur pro unoquoque eorum oblatio."},{"number":27,"verse":"Dum autem septem dies consummarentur, hi qui de Asia erant Judæi, cum vidissent eum in templo, concitaverunt omnem populum, et injecerunt ei manus, clamantes :"},{"number":28,"verse":"Viri Israëlitæ, adjuvate : hic est homo qui adversus populum, et legem, et locum hunc, omnes ubique docens, insuper et gentiles induxit in templum, et violavit sanctum locum istum."},{"number":29,"verse":"Viderant enim Trophimum Ephesium in civitate cum ipso, quem æstimaverunt quoniam in templum introduxisset Paulus."},{"number":30,"verse":"Commotaque est civitas tota, et facta est concursio populi. Et apprehendentes Paulum, trahebant eum extra templum : et statim clausæ sunt januæ."},{"number":31,"verse":"Quærentibus autem eum occidere, nuntiatum est tribuno cohortis quia tota confunditur Jerusalem."},{"number":32,"verse":"Qui statim, assumptis militibus et centurionibus, decurrit ad illos. Qui cum vidissent tribunum et milites, cessaverunt percutere Paulum."},{"number":33,"verse":"Tunc accedens tribunus apprehendit eum, et jussit eum alligari catenis duabus : et interrogabat quis esset, et quid fecisset."},{"number":34,"verse":"Alii autem aliud clamabant in turba. Et cum non posset certum cognoscere præ tumultu, jussit duci eum in castra."},{"number":35,"verse":"Et cum venisset ad gradus, contigit ut portaretur a militibus propter vim populi."},{"number":36,"verse":"Sequebatur enim multitudo populi, clamans : Tolle eum."},{"number":37,"verse":"Et cum cœpisset induci in castra Paulus, dicit tribuno : Si licet mihi loqui aliquid ad te ? Qui dixit : Græce nosti ?"},{"number":38,"verse":"nonne tu es Ægyptius, qui ante hos dies tumultum concitasti, et eduxisti in desertum quatuor millia virorum sicariorum ?"},{"number":39,"verse":"Et dixit ad eum Paulus : Ego homo sum quidem Judæus a Tarso Ciliciæ, non ignotæ civitatis municeps. Rogo autem te, permitte mihi loqui ad populum."},{"number":40,"verse":"Et cum ille permisisset, Paulus stans in gradibus annuit manu ad plebem, et magno silentio facto, allocutus est lingua hebræa, dicens :"}]}