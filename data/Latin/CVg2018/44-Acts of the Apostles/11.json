{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":11,"verses":[{"number":1,"verse":"Audierunt autem Apostoli et fratres qui erant in Judæa, quoniam et gentes receperunt verbum Dei."},{"number":2,"verse":"Cum autem ascendisset Petrus Jerosolymam, disceptabant adversus illum qui erant ex circumcisione,"},{"number":3,"verse":"dicentes : Quare introisti ad viros præputium habentes, et manducasti cum illis ?"},{"number":4,"verse":"Incipiens autem Petrus exponebat illis ordinem, dicens :"},{"number":5,"verse":"Ego eram in civitate Joppe orans, et vidi in excessu mentis visionem, descendens vas quoddam velut linteum magnum quatuor initiis summitti de cælo, et venit usque ad me."},{"number":6,"verse":"In quod intuens considerabam, et vidi quadrupedia terræ, et bestias, et reptilia, et volatilia cæli."},{"number":7,"verse":"Audivi autem et vocem dicentem mihi : Surge, Petre : occide, et manduca."},{"number":8,"verse":"Dixi autem : Nequaquam Domine : quia commune aut immundum numquam introivit in os meum."},{"number":9,"verse":"Respondit autem vox secundo de cælo : Quæ Deus mundavit, tu ne commune dixeris."},{"number":10,"verse":"Hoc autem factum est per ter : et recepta sunt omnia rursum in cælum."},{"number":11,"verse":"Et ecce viri tres confestim astiterunt in domo in qua eram, missi a Cæsarea ad me."},{"number":12,"verse":"Dixit autem Spiritus mihi ut irem cum illis, nihil hæsitans. Venerunt autem mecum et sex fratres isti, et ingressi sumus in domum viri."},{"number":13,"verse":"Narravit autem nobis quomodo vidisset angelum in domo sua, stantem et dicentem sibi : Mitte in Joppen, et accersi Simonem qui cognominatur Petrus,"},{"number":14,"verse":"qui loquetur tibi verba in quibus salvus eris tu, et universa domus tua."},{"number":15,"verse":"Cum autem cœpissem loqui, cecidit Spiritus Sanctus super eos, sicut et in nos in initio."},{"number":16,"verse":"Recordatus sum autem verbi Domini, sicut dicebat : Joannes quidem baptizavit aqua, vos autem baptizabimini Spiritu Sancto."},{"number":17,"verse":"Si ergo eamdem gratiam dedit illis Deus, sicut et nobis qui credidimus in Dominum Jesum Christum : ego quis eram, qui possem prohibere Deum ?"},{"number":18,"verse":"His auditis, tacuerunt : et glorificaverunt Deum, dicentes : Ergo et gentibus pœnitentiam dedit Deus ad vitam."},{"number":19,"verse":"Et illi quidem qui dispersi fuerant a tribulatione quæ facta fuerat sub Stephano, perambulaverunt usque Phœnicen, et Cyprum, et Antiochiam, nemini loquentes verbum, nisi solis Judæis."},{"number":20,"verse":"Erant autem quidam ex eis viri Cyprii et Cyrenæi, qui cum introissent Antiochiam, loquebantur et ad Græcos, annuntiantes Dominum Jesum."},{"number":21,"verse":"Et erat manus Domini cum eis : multusque numerus credentium conversus est ad Dominum."},{"number":22,"verse":"Pervenit autem sermo ad aures ecclesiæ quæ erat Jerosolymis super istis : et miserunt Barnabam usque ad Antiochiam."},{"number":23,"verse":"Qui cum pervenisset, et vidisset gratiam Dei, gavisus est : et hortabatur omnes in proposito cordis permanere in Domino :"},{"number":24,"verse":"quia erat vir bonus, et plenus Spiritu Sancto, et fide. Et apposita est multa turba Domino."},{"number":25,"verse":"Profectus est autem Barnabas Tarsum, ut quæreret Saulum : quem cum invenisset, perduxit Antiochiam."},{"number":26,"verse":"Et annum totum conversati sunt ibi in ecclesia : et docuerunt turbam multam, ita ut cognominarentur primum Antiochiæ discipuli, christiani."},{"number":27,"verse":"In his autem diebus supervenerunt ab Jerosolymis prophetæ Antiochiam :"},{"number":28,"verse":"et surgens unus ex eis nomine Agabus, significabat per spiritum famem magnam futuram in universo orbe terrarum, quæ facta est sub Claudio."},{"number":29,"verse":"Discipuli autem, prout quis habebat, proposuerunt singuli in ministerium mittere habitantibus in Judæa fratribus :"},{"number":30,"verse":"quod et fecerunt, mittentes ad seniores per manus Barnabæ et Sauli."}]}