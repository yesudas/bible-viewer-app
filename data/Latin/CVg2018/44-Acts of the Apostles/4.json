{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":4,"verses":[{"number":1,"verse":"Loquentibus autem illis ad populum, supervenerunt sacerdotes, et magistratus templi, et sadducæi,"},{"number":2,"verse":"dolentes quod docerent populum, et annuntiarent in Jesu resurrectionem ex mortuis :"},{"number":3,"verse":"et injecerunt in eos manus, et posuerunt eos in custodiam in crastinum : erat enim jam vespera."},{"number":4,"verse":"Multi autem eorum qui audierant verbum, crediderunt : et factus est numerus virorum quinque millia."},{"number":5,"verse":"Factum est autem in crastinum, ut congregarentur principes eorum, et seniores, et scribæ, in Jerusalem :"},{"number":6,"verse":"et Annas princeps sacerdotum, et Caiphas, et Joannes, et Alexander, et quotquot erant de genere sacerdotali."},{"number":7,"verse":"Et statuentes eos in medio, interrogabant : In qua virtute, aut in quo nomine fecistis hoc vos ?"},{"number":8,"verse":"Tunc repletus Spiritu Sancto Petrus, dixit ad eos : Principes populi, et seniores, audite :"},{"number":9,"verse":"si nos hodie dijudicamur in benefacto hominis infirmi, in quo iste salvus factus est,"},{"number":10,"verse":"notum sit omnibus vobis, et omni plebi Israël, quia in nomine Domini nostri Jesu Christi Nazareni, quem vos crucifixistis, quem Deus suscitavit a mortuis, in hoc iste astat coram vobis sanus."},{"number":11,"verse":"Hic est lapis qui reprobatus est a vobis ædificantibus, qui factus est in caput anguli :"},{"number":12,"verse":"et non est in alio aliquo salus. Nec enim aliud nomen est sub cælo datum hominibus, in quo oporteat nos salvos fieri."},{"number":13,"verse":"Videntes autem Petri constantiam, et Joannis, comperto quod homines essent sine litteris, et idiotæ, admirabantur, et cognoscebant eos quoniam cum Jesu fuerant :"},{"number":14,"verse":"hominem quoque videntes stantem cum eis, qui curatus fuerat, nihil poterant contradicere."},{"number":15,"verse":"Jusserunt autem eos foras extra concilium secedere : et conferebant ad invicem,"},{"number":16,"verse":"dicentes : Quid faciemus hominibus istis ? quoniam quidem notum signum factum est per eos omnibus habitantibus Jerusalem : manifestum est, et non possumus negare."},{"number":17,"verse":"Sed ne amplius divulgetur in populum, comminemur eis ne ultra loquantur in nomine hoc ulli hominum."},{"number":18,"verse":"Et vocantes eos, denuntiaverunt ne omnino loquerentur neque docerent in nomine Jesu."},{"number":19,"verse":"Petrus vero et Joannes respondentes, dixerunt ad eos : Si justum est in conspectu Dei vos potius audire quam Deum, judicate."},{"number":20,"verse":"Non enim possumus quæ vidimus et audivimus non loqui."},{"number":21,"verse":"At illi comminantes dimiserunt eos, non invenientes quomodo punirent eos propter populum : quia omnes clarificabant id quod factum fuerat in eo quod acciderat."},{"number":22,"verse":"Annorum enim erat amplius quadraginta homo, in quo factum fuerat signum istud sanitatis."},{"number":23,"verse":"Dimissi autem venerunt ad suos, et annuntiaverunt eis quanta ad eos principes sacerdotum et seniores dixissent."},{"number":24,"verse":"Qui cum audissent, unanimiter levaverunt vocem ad Deum, et dixerunt : Domine, tu es qui fecisti cælum et terram, mare et omnia quæ in eis sunt :"},{"number":25,"verse":"qui Spiritu Sancto per os patris nostri David pueri tui dixisti : Quare fremuerunt gentes, et populi meditati sunt inania ?"},{"number":26,"verse":"Astiterunt reges terræ, et principes convenerunt in unum adversus Dominum, et adversus Christum ejus."},{"number":27,"verse":"Convenerunt enim vere in civitate ista adversus sanctum puerum tuum Jesum, quem unxisti, Herodes et Pontius Pilatus, cum gentibus et populis Israël,"},{"number":28,"verse":"facere quæ manus tua et consilium tuum decreverunt fieri."},{"number":29,"verse":"Et nunc, Domine, respice in minas eorum, et da servis tuis cum omni fiducia loqui verbum tuum,"},{"number":30,"verse":"in eo quod manum tuam extendas ad sanitates, et signa, et prodigia fieri per nomen sancti filii tui Jesu."},{"number":31,"verse":"Et cum orassent, motus est locus in quo erant congregati : et repleti sunt omnes Spiritu Sancto, et loquebantur verbum Dei cum fiducia."},{"number":32,"verse":"Multitudinis autem credentium erat cor unum et anima una : nec quisquam eorum quæ possidebat, aliquid suum esse dicebat, sed erant illis omnia communia."},{"number":33,"verse":"Et virtute magna reddebant Apostoli testimonium resurrectionis Jesu Christi Domini nostri : et gratia magna erat in omnibus illis."},{"number":34,"verse":"Neque enim quisquam egens erat inter illos. Quotquot enim possessores agrorum aut domorum erant, vendentes afferebant pretia eorum quæ vendebant,"},{"number":35,"verse":"et ponebant ante pedes Apostolorum. Dividebatur autem singulis prout cuique opus erat."},{"number":36,"verse":"Joseph autem, qui cognominatus est Barnabas ab Apostolis (quod est interpretatum, Filius consolationis), Levites, Cyprius genere,"},{"number":37,"verse":"cum haberet agrum, vendidit eum, et attulit pretium, et posuit ante pedes Apostolorum."}]}