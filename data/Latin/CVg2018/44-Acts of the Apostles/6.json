{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":6,"verses":[{"number":1,"verse":"In diebus illis, crescente numero discipulorum, factum est murmur Græcorum adversus Hebræos, eo quod despicerentur in ministerio quotidiano viduæ eorum."},{"number":2,"verse":"Convocantes autem duodecim multitudinem discipulorum, dixerunt : Non est æquum nos derelinquere verbum Dei, et ministrare mensis."},{"number":3,"verse":"Considerate ergo, fratres, viros ex vobis boni testimonii septem, plenos Spiritu Sancto et sapientia, quos constituamus super hoc opus."},{"number":4,"verse":"Nos vero orationi et ministerio verbi instantes erimus."},{"number":5,"verse":"Et placuit sermo coram omni multitudine. Et elegerunt Stephanum, virum plenum fide et Spiritu Sancto, et Philippum, et Prochorum, et Nicanorem, et Timonem, et Parmenam, et Nicolaum advenam Antiochenum."},{"number":6,"verse":"Hos statuerunt ante conspectum Apostolorum : et orantes imposuerunt eis manus."},{"number":7,"verse":"Et verbum Domini crescebat, et multiplicabatur numerus discipulorum in Jerusalem valde : multa etiam turba sacerdotum obediebat fidei."},{"number":8,"verse":"Stephanus autem plenus gratia et fortitudine, faciebat prodigia et signa magna in populo."},{"number":9,"verse":"Surrexerunt autem quidam de synagoga quæ appellatur Libertinorum, et Cyrenensium, et Alexandrinorum, et eorum qui erant a Cilicia, et Asia, disputantes cum Stephano :"},{"number":10,"verse":"et non poterant resistere sapientiæ, et Spiritui qui loquebatur."},{"number":11,"verse":"Tunc summiserunt viros, qui dicerent se audivisse eum dicentem verba blasphemiæ in Moysen et in Deum."},{"number":12,"verse":"Commoverunt itaque plebem, et seniores, et scribas : et concurrentes rapuerunt eum, et adduxerunt in concilium,"},{"number":13,"verse":"et statuerunt falsos testes, qui dicerent : Homo iste non cessat loqui verba adversus locum sanctum, et legem :"},{"number":14,"verse":"audivimus enim eum dicentem quoniam Jesus Nazarenus hic destruet locum istum, et mutabit traditiones quas tradidit nobis Moyses."},{"number":15,"verse":"Et intuentes eum omnes qui sedebant in concilio, viderunt faciem ejus tamquam faciem angeli."}]}