{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":20,"verses":[{"number":1,"verse":"Postquam autem cessavit tumultus, vocatis Paulus discipulis, et exhortatus eos, valedixit, et profectus est ut iret in Macedoniam."},{"number":2,"verse":"Cum autem perambulasset partes illas, et exhortatus eos fuisset multo sermone, venit ad Græciam :"},{"number":3,"verse":"ubi cum fecisset menses tres, factæ sunt illi insidiæ a Judæis navigaturo in Syriam : habuitque consilium ut reverteretur per Macedoniam."},{"number":4,"verse":"Comitatus est autem eum Sopater Pyrrhi Berœensis, Thessalonicensium vero Aristarchus, et Secundus, et Gajus Derbeus, et Timotheus : Asiani vero Tychicus et Trophimus."},{"number":5,"verse":"Hi cum præcessissent, sustinuerunt nos Troade :"},{"number":6,"verse":"nos vero navigavimus post dies azymorum a Philippis, et venimus ad eos Troadem in diebus quinque, ubi demorati sumus diebus septem."},{"number":7,"verse":"Una autem sabbati cum convenissemus ad frangendum panem, Paulus disputabat cum eis profecturus in crastinum, protraxitque sermonem usque in mediam noctem."},{"number":8,"verse":"Erant autem lampades copiosæ in cœnaculo, ubi eramus congregati."},{"number":9,"verse":"Sedens autem quidam adolescens nomine Eutychus super fenestram, cum mergeretur somno gravi, disputante diu Paulo, ductus somno cecidit de tertio cœnaculo deorsum, et sublatus est mortuus."},{"number":10,"verse":"Ad quem cum descendisset Paulus, incubuit super eum : et complexus dixit : Nolite turbari, anima enim ipsius in ipso est."},{"number":11,"verse":"Ascendens autem, frangensque panem, et gustans, satisque allocutus usque in lucem, sic profectus est."},{"number":12,"verse":"Adduxerunt autem puerum viventem, et consolati sunt non minime."},{"number":13,"verse":"Nos autem ascendentes navem, navigavimus in Asson, inde suscepturi Paulum : sic enim disposuerat ipse per terram iter facturus."},{"number":14,"verse":"Cum autem convenisset nos in Asson, assumpto eo, venimus Mitylenen."},{"number":15,"verse":"Et inde navigantes, sequenti die venimus contra Chium, et alia applicuimus Samum, et sequenti die venimus Miletum."},{"number":16,"verse":"Proposuerat enim Paulus transnavigare Ephesum, ne qua mora illi fieret in Asia. Festinabat enim, si possibile sibi esset, ut diem Pentecostes faceret Jerosolymis."},{"number":17,"verse":"A Mileto autem mittens Ephesum, vocavit majores natu ecclesiæ."},{"number":18,"verse":"Qui cum venissent ad eum, et simul essent, dixit eis : Vos scitis a prima die qua ingressus sum in Asiam, qualiter vobiscum per omne tempus fuerim,"},{"number":19,"verse":"serviens Domino cum omni humilitate, et lacrimis, et tentationibus, quæ mihi acciderunt ex insidiis Judæorum :"},{"number":20,"verse":"quomodo nihil subtraxerim utilium, quominus annuntiarem vobis et docerem vos, publice et per domos,"},{"number":21,"verse":"testificans Judæis atque gentilibus in Deum pœnitentiam, et fidem in Dominum nostrum Jesum Christum."},{"number":22,"verse":"Et nunc ecce alligatus ego spiritu, vado in Jerusalem : quæ in ea ventura sint mihi, ignorans :"},{"number":23,"verse":"nisi quod Spiritus Sanctus per omnes civitates mihi protestatur, dicens quoniam vincula et tribulationes Jerosolymis me manent."},{"number":24,"verse":"Sed nihil horum vereor : nec facio animam meam pretiosiorem quam me, dummodo consummem cursum meum, et ministerium verbi quod accepi a Domino Jesu, testificari Evangelium gratiæ Dei."},{"number":25,"verse":"Et nunc ecce ego scio quia amplius non videbitis faciem meam vos omnes, per quos transivi prædicans regnum Dei."},{"number":26,"verse":"Quapropter contestor vos hodierna die, quia mundus sum a sanguine omnium."},{"number":27,"verse":"Non enim subterfugi, quominus annuntiarem omne consilium Dei vobis."},{"number":28,"verse":"Attendite vobis, et universo gregi, in quo vos Spiritus Sanctus posuit episcopos regere ecclesiam Dei, quam acquisivit sanguine suo."},{"number":29,"verse":"Ego scio quoniam intrabunt post discessionem meam lupi rapaces in vos, non parcentes gregi."},{"number":30,"verse":"Et ex vobisipsis exsurgent viri loquentes perversa, ut abducant discipulos post se."},{"number":31,"verse":"Propter quod vigilate, memoria retinentes quoniam per triennium nocte et die non cessavi, cum lacrimis monens unumquemque vestrum."},{"number":32,"verse":"Et nunc commendo vos Deo, et verbo gratiæ ipsius, qui potens est ædificare, et dare hæreditatem in sanctificatis omnibus."},{"number":33,"verse":"Argentum, et aurum, aut vestem nullius concupivi, sicut"},{"number":34,"verse":"ipsi scitis : quoniam ad ea quæ mihi opus erant, et his qui mecum sunt, ministraverunt manus istæ."},{"number":35,"verse":"Omnia ostendi vobis, quoniam sic laborantes, oportet suscipere infirmos ac meminisse verbi Domini Jesu : quoniam ipse dixit : Beatius est magis dare, quam accipere."},{"number":36,"verse":"Et cum hæc dixisset, positis genibus suis oravit cum omnibus illis."},{"number":37,"verse":"Magnus autem fletus factus est omnium : et procumbentes super collum Pauli, osculabantur eum,"},{"number":38,"verse":"dolentes maxime in verbo quod dixerat, quoniam amplius faciem ejus non essent visuri. Et deducebant eum ad navem."}]}