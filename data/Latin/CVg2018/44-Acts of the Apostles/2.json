{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":2,"verses":[{"number":1,"verse":"Et cum complerentur dies Pentecostes, erant omnes pariter in eodem loco :"},{"number":2,"verse":"et factus est repente de cælo sonus, tamquam advenientis spiritus vehementis, et replevit totam domum ubi erant sedentes."},{"number":3,"verse":"Et apparuerunt illis dispertitæ linguæ tamquam ignis, seditque supra singulos eorum :"},{"number":4,"verse":"et repleti sunt omnes Spiritu Sancto, et cœperunt loqui variis linguis, prout Spiritus Sanctus dabat eloqui illis."},{"number":5,"verse":"Erant autem in Jerusalem habitantes Judæi, viri religiosi ex omni natione quæ sub cælo est."},{"number":6,"verse":"Facta autem hac voce, convenit multitudo, et mente confusa est, quoniam audiebat unusquisque lingua sua illos loquentes."},{"number":7,"verse":"Stupebant autem omnes, et mirabantur, dicentes : Nonne ecce omnes isti qui loquuntur, Galilæi sunt ?"},{"number":8,"verse":"et quomodo nos audivimus unusquisque linguam nostram in qua nati sumus ?"},{"number":9,"verse":"Parthi, et Medi, et Ælamitæ, et qui habitant Mespotamiam, Judæam, et Cappadociam, Pontum, et Asiam,"},{"number":10,"verse":"Phrygiam, et Pamphyliam, Ægyptum, et partes Libyæ quæ est circa Cyrenen : et advenæ Romani,"},{"number":11,"verse":"Judæi quoque, et Proselyti, Cretes, et Arabes : audivimus eos loquentes nostris linguis magnalia Dei."},{"number":12,"verse":"Stupebant autem omnes, et mirabantur ad invicem, dicentes : Quidnam vult hoc esse ?"},{"number":13,"verse":"Alii autem irridentes dicebant : Quia musto pleni sunt isti."},{"number":14,"verse":"Stans autem Petrus cum undecim, levavit vocem suam, et locutus est eis : Viri Judæi, et qui habitatis Jerusalem universi, hoc vobis notum sit, et auribus percipite verba mea."},{"number":15,"verse":"Non enim, sicut vos æstimatis, hi ebrii sunt, cum sit hora diei tertia :"},{"number":16,"verse":"sed hoc est quod dictum est per prophetam Joël :"},{"number":17,"verse":"Et erit in novissimis diebus, dicit Dominus, effundam de Spiritu meo super omnem carnem : et prophetabunt filii vestri et filiæ vestræ, et juvenes vestri visiones videbunt, et seniores vestri somnia somniabunt."},{"number":18,"verse":"Et quidem super servos meos, et super ancillas meas, in diebus illis effundam de Spiritu meo, et prophetabunt :"},{"number":19,"verse":"et dabo prodigia in cælo sursum, et signa in terra deorsum, sanguinem, et ignem, et vaporem fumi :"},{"number":20,"verse":"sol convertetur in tenebras, et luna in sanguinem, antequam veniat dies Domini magnus et manifestus."},{"number":21,"verse":"Et erit : omnis quicumque invocaverit nomen Domini, salvus erit."},{"number":22,"verse":"Viri Israëlitæ, audite verba hæc : Jesum Nazarenum, virum approbatum a Deo in vobis, virtutibus, et prodigiis, et signis, quæ fecit Deus per illum in medio vestri, sicut et vos scitis :"},{"number":23,"verse":"hunc, definito consilio et præscientia Dei traditum, per manus iniquorum affligentes interemistis :"},{"number":24,"verse":"quem Deus suscitavit, solutis doloribus inferni, juxta quod impossibile erat teneri illum ab eo."},{"number":25,"verse":"David enim dicit in eum : Providebam Dominum in conspectu meo semper : quoniam a dextris est mihi, ne commovear :"},{"number":26,"verse":"propter hoc lætatum est cor meum, et exsultavit lingua mea, insuper et caro mea requiescet in spe :"},{"number":27,"verse":"quoniam non derelinques animam meam in inferno, nec dabis sanctum tuum videre corruptionem."},{"number":28,"verse":"Notas mihi fecisti vias vitæ : et replebis me jucunditate cum facie tua."},{"number":29,"verse":"Viri fratres, liceat audenter dicere ad vos de patriarcha David, quoniam defunctus est, et sepultus : et sepulchrum ejus est apud nos usque in hodiernum diem."},{"number":30,"verse":"Propheta igitur cum esset, et sciret quia jurejurando jurasset illi Deus de fructu lumbi ejus sedere super sedem ejus :"},{"number":31,"verse":"providens locutus est de resurrectione Christi, quia neque derelictus est in inferno, neque caro ejus vidit corruptionem."},{"number":32,"verse":"Hunc Jesum resuscitavit Deus, cujus omnes nos testes sumus."},{"number":33,"verse":"Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis et auditis."},{"number":34,"verse":"Non enim David ascendit in cælum : dixit autem ipse : Dixit Dominus Domino meo : Sede a dextris meis,"},{"number":35,"verse":"donec ponam inimicos tuos scabellum pedum tuorum."},{"number":36,"verse":"Certissime sciat ergo omnis domus Israël, quia et Dominum eum et Christum fecit Deus hunc Jesum, quem vos crucifixistis."},{"number":37,"verse":"His autem auditis, compuncti sunt corde, et dixerunt ad Petrum et ad reliquos Apostolos : Quid faciemus, viri fratres ?"},{"number":38,"verse":"Petrus vero ad illos : Pœnitentiam, inquit, agite, et baptizetur unusquisque vestrum in nomine Jesu Christi in remissionem peccatorum vestrorum : et accipietis donum Spiritus Sancti."},{"number":39,"verse":"Vobis enim est repromissio, et filiis vestris, et omnibus qui longe sunt, quoscumque advocaverit Dominus Deus noster."},{"number":40,"verse":"Aliis etiam verbis plurimis testificatus est, et exhortabatur eos, dicens : Salvamini a generatione ista prava."},{"number":41,"verse":"Qui ergo receperunt sermonem ejus, baptizati sunt : et appositæ sunt in die illa animæ circiter tria millia."},{"number":42,"verse":"Erant autem perseverantes in doctrina Apostolorum, et communicatione fractionis panis, et orationibus."},{"number":43,"verse":"Fiebat autem omni animæ timor : multa quoque prodigia et signa per Apostolos in Jerusalem fiebant, et metus erat magnus in universis."},{"number":44,"verse":"Omnes etiam qui credebant, erant pariter, et habebant omnia communia."},{"number":45,"verse":"Possessiones et substantias vendebant, et dividebant illa omnibus, prout cuique opus erat."},{"number":46,"verse":"Quotidie quoque perdurantes unanimiter in templo, et frangentes circa domos panem, sumebant cibum cum exsultatione et simplicitate cordis,"},{"number":47,"verse":"collaudantes Deum et habentes gratiam ad omnem plebem. Dominus autem augebat qui salvi fierent quotidie in idipsum."}]}