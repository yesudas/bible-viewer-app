{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":13,"verses":[{"number":1,"verse":"Erant autem in ecclesia quæ erat Antiochiæ, prophetæ et doctores, in quibus Barnabas, et Simon qui vocabatur Niger, et Lucius Cyrenensis, et Manahen, qui erat Herodis Tetrarchæ collactaneus, et Saulus."},{"number":2,"verse":"Ministrantibus autem illis Domino, et jejunantibus, dixit illis Spiritus Sanctus : Segregate mihi Saulum et Barnabam in opus ad quod assumpsi eos."},{"number":3,"verse":"Tunc jejunantes et orantes, imponentesque eis manus, dimiserunt illos."},{"number":4,"verse":"Et ipsi quidem missi a Spiritu Sancto abierunt Seleuciam : et inde navigaverunt Cyprum."},{"number":5,"verse":"Et cum venissent Salaminam, prædicabant verbum Dei in synagogis Judæorum. Habebant autem et Joannem in ministerio."},{"number":6,"verse":"Et cum perambulassent universam insulam usque Paphum, invenerunt quemdam virum magum pseudoprophetam, Judæum, cui nomen erat Barjesu,"},{"number":7,"verse":"qui erat cum proconsule Sergio Paulo viro prudente. Hic, accersitis Barnaba et Saulo, desiderabat audire verbum Dei."},{"number":8,"verse":"Resistebat autem illis Elymas magus (sic enim interpretatur nomen ejus), quærens avertere proconsulem a fide."},{"number":9,"verse":"Saulus autem, qui et Paulus, repletus Spiritu Sancto, intuens in eum,"},{"number":10,"verse":"dixit : O plene omni dolo et omni fallacia, fili diaboli, inimice omnis justitiæ, non desinis subvertere vias Domini rectas."},{"number":11,"verse":"Et nunc ecce manus Domini super te, et eris cæcus, non videns solem usque ad tempus. Et confestim cecidit in eum caligo et tenebræ : et circuiens quærebat qui ei manum daret."},{"number":12,"verse":"Tunc proconsul cum vidisset factum, credidit admirans super doctrina Domini."},{"number":13,"verse":"Et cum a Papho navigassent Paulus et qui cum eo erant, venerunt Pergen Pamphyliæ. Joannes autem discedens ab eis, reversus est Jerosolymam."},{"number":14,"verse":"Illi vero pertranseuntes Pergen, venerunt Antiochiam Pisidiæ : et ingressi synagogam die sabbatorum, sederunt."},{"number":15,"verse":"Post lectionem autem legis et prophetarum, miserunt principes synagogæ ad eos, dicentes : Viri fratres, si quis est in vobis sermo exhortationis ad plebem, dicite."},{"number":16,"verse":"Surgens autem Paulus, et manu silentium indicens, ait : Viri Israëlitæ, et qui timetis Deum, audite :"},{"number":17,"verse":"Deus plebis Israël elegit patres nostros, et plebem exaltavit cum essent incolæ in terra Ægypti, et in brachio excelso eduxit eos ex ea,"},{"number":18,"verse":"et per quadraginta annorum tempus mores eorum sustinuit in deserto."},{"number":19,"verse":"Et destruens gentes septem in terra Chanaan, sorte distribuit eis terram eorum,"},{"number":20,"verse":"quasi post quadringentos et quinquaginta annos : et post hæc dedit judices, usque ad Samuel prophetam."},{"number":21,"verse":"Et exinde postulaverunt regem : et dedit illis Deus Saul filium Cis, virum de tribu Benjamin, annis quadraginta :"},{"number":22,"verse":"et amoto illo, suscitavit illis David regem : cui testimonium perhibens, dixit : Inveni David filium Jesse, virum secundum cor meum, qui faciet omnes voluntates meas."},{"number":23,"verse":"Hujus Deus ex semine secundum promissionem eduxit Israël salvatorem Jesum,"},{"number":24,"verse":"prædicante Joanne ante faciem adventus ejus baptismum pœnitentiæ omni populo Israël."},{"number":25,"verse":"Cum impleret autem Joannes cursum suum, dicebat : Quem me arbitramini esse, non sum ego : sed ecce venit post me, cujus non sum dignus calceamenta pedum solvere."},{"number":26,"verse":"Viri fratres, filii generis Abraham, et qui in vobis timent Deum, vobis verbum salutis hujus missum est."},{"number":27,"verse":"Qui enim habitabant Jerusalem, et principes ejus hunc ignorantes, et voces prophetarum quæ per omne sabbatum leguntur, judicantes impleverunt,"},{"number":28,"verse":"et nullam causam mortis invenientes in eo, petierunt a Pilato ut interficerent eum."},{"number":29,"verse":"Cumque consummassent omnia quæ de eo scripta erant, deponentes eum de ligno, posuerunt eum in monumento."},{"number":30,"verse":"Deus vero suscitavit eum a mortuis tertia die : qui visus est per dies multos his"},{"number":31,"verse":"qui simul ascenderant cum eo de Galilæa in Jerusalem : qui usque nunc sunt testes ejus ad plebem."},{"number":32,"verse":"Et nos vobis annuntiamus eam, quæ ad patres nostros repromissio facta est :"},{"number":33,"verse":"quoniam hanc Deus adimplevit filiis nostris resuscitans Jesum, sicut et in psalmo secundo scriptum est : Filius meus es tu, ego hodie genui te."},{"number":34,"verse":"Quod autem suscitavit eum a mortuis, amplius jam non reversurum in corruptionem, ita dixit : Quia dabo vobis sancta David fidelia."},{"number":35,"verse":"Ideoque et alias dicit : Non dabis sanctum tuum videre corruptionem."},{"number":36,"verse":"David enim in sua generatione cum administrasset, voluntati Dei dormivit : et appositus est ad patres suos, et vidit corruptionem."},{"number":37,"verse":"Quem vero Deus suscitavit a mortuis, non vidit corruptionem."},{"number":38,"verse":"Notum igitur sit vobis, viri fratres, quia per hunc vobis remissio peccatorum annuntiatur, et ab omnibus quibus non potuistis in lege Moysi justificari,"},{"number":39,"verse":"in hoc omnis qui credit, justificatur."},{"number":40,"verse":"Videte ergo ne superveniat vobis quod dictum est in prophetis :"},{"number":41,"verse":"Videte contemptores, et admiramini, et disperdimini : quia opus operor ego in diebus vestris, opus quod non credetis, si quis enarraverit vobis."},{"number":42,"verse":"Exeuntibus autem illis rogabant ut sequenti sabbato loquerentur sibi verba hæc."},{"number":43,"verse":"Cumque dimissa esset synagoga, secuti sunt multi Judæorum, et colentium advenarum, Paulum et Barnabam : qui loquentes suadebant eis ut permanerent in gratia Dei."},{"number":44,"verse":"Sequenti vero sabbato pene universa civitas convenit audire verbum Dei."},{"number":45,"verse":"Videntes autem turbas Judæi, repleti sunt zelo, et contradicebant his quæ a Paulo dicebantur, blasphemantes."},{"number":46,"verse":"Tunc constanter Paulus et Barnabas dixerunt : Vobis oportebat primum loqui verbum Dei : sed quoniam repellitis illud, et indignos vos judicatis æternæ vitæ, ecce convertimur ad gentes."},{"number":47,"verse":"Sic enim præcepit nobis Dominus : Posui te in lucem gentium, ut sis in salutem usque ad extremum terræ."},{"number":48,"verse":"Audientes autem gentes, gavisæ sunt, et glorificabant verbum Domini : et crediderunt quotquot erant præordinati ad vitam æternam."},{"number":49,"verse":"Disseminabatur autem verbum Domini per universam regionem."},{"number":50,"verse":"Judæi autem concitaverunt mulieres religiosas et honestas, et primos civitatis, et excitaverunt persecutionem in Paulum et Barnabam : et ejecerunt eos de finibus suis."},{"number":51,"verse":"At illi excusso pulvere pedum in eos, venerunt Iconium."},{"number":52,"verse":"Discipuli quoque replebantur gaudio, et Spiritu Sancto."}]}