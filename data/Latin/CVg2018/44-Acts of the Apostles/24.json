{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":24,"verses":[{"number":1,"verse":"Post quinque autem dies descendit princeps sacerdotum Ananias, cum senioribus quibusdam, et Tertullo quodam oratore, qui adierunt præsidem adversus Paulum."},{"number":2,"verse":"Et citato Paulo cœpit accusare Tertullus, dicens : Cum in multa pace agamus per te, et multa corrigantur per tuam providentiam,"},{"number":3,"verse":"semper et ubique suscipimus, optime Felix, cum omni gratiarum actione."},{"number":4,"verse":"Ne diutius autem te protraham, oro, breviter audias nos pro tua clementia."},{"number":5,"verse":"Invenimus hunc hominem pestiferum, et concitantem seditiones omnibus Judæis in universo orbe, et auctorem seditionis sectæ Nazarenorum :"},{"number":6,"verse":"qui etiam templum violare conatus est, quem et apprehensum voluimus secundum legem nostram judicare."},{"number":7,"verse":"Superveniens autem tribunus Lysias, cum vi magna eripuit eum de manibus nostris,"},{"number":8,"verse":"jubens accusatores ejus ad te venire : a quo poteris ipse judicans, de omnibus istis cognoscere, de quibus nos accusamus eum."},{"number":9,"verse":"Adjecerunt autem et Judæi, dicentes hæc ita se habere."},{"number":10,"verse":"Respondit autem Paulus (annuente sibi præside dicere) : Ex multis annis te esse judicem genti huic sciens, bono animo pro me satisfaciam."},{"number":11,"verse":"Potes enim cognoscere quia non plus sunt mihi dies quam duodecim, ex quo ascendi adorare in Jerusalem :"},{"number":12,"verse":"et neque in templo invenerunt me cum aliquo disputantem, aut concursum facientem turbæ, neque in synagogis, neque in civitate :"},{"number":13,"verse":"neque probare possunt tibi de quibus nunc me accusant."},{"number":14,"verse":"Confiteor autem hoc tibi, quod secundum sectam quam dicunt hæresim, sic deservio Patri et Deo meo, credens omnibus quæ in lege et prophetis scripta sunt :"},{"number":15,"verse":"spem habens in Deum, quam et hi ipsi exspectant, resurrectionem futuram justorum et iniquorum."},{"number":16,"verse":"In hoc et ipse studeo sine offendiculo conscientiam habere ad Deum et ad homines semper."},{"number":17,"verse":"Post annos autem plures eleemosynas facturus in gentem meam, veni, et oblationes, et vota,"},{"number":18,"verse":"in quibus invenerunt me purificatum in templo : non cum turba, neque cum tumultu."},{"number":19,"verse":"Quidam autem ex Asia Judæi, quos oportebat apud te præsto esse, et accusare si quid haberent adversum me :"},{"number":20,"verse":"aut hi ipsi dicant si quid invenerunt in me iniquitatis cum stem in concilio,"},{"number":21,"verse":"nisi de una hac solummodo voce qua clamavi inter eos stans : Quoniam de resurrectione mortuorum ego judicor hodie a vobis."},{"number":22,"verse":"Distulit autem illos Felix, certissime sciens de via hac, dicens : Cum tribunus Lysias descenderit, audiam vos."},{"number":23,"verse":"Jussitque centurioni custodire eum, et habere requiem, nec quemquam de suis prohibere ministrare ei."},{"number":24,"verse":"Post aliquot autem dies veniens Felix cum Drusilla uxore sua, quæ erat Judæa, vocavit Paulum, et audivit ab eo fidem quæ est in Christum Jesum."},{"number":25,"verse":"Disputante autem illo de justitia, et castitate, et de judicio futuro, tremefactus Felix, respondit : Quod nunc attinet, vade : tempore autem opportuno accersam te :"},{"number":26,"verse":"simul et sperans quod pecunia ei daretur a Paulo, propter quod et frequenter accersens eum, loquebatur cum eo."},{"number":27,"verse":"Biennio autem expleto, accepit successorem Felix Portium Festum. Volens autem gratiam præstare Judæis Felix, reliquit Paulum vinctum."}]}