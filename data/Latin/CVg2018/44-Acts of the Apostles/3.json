{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":3,"verses":[{"number":1,"verse":"Petrus autem et Joannes ascendebant in templum ad horam orationis nonam."},{"number":2,"verse":"Et quidam vir, qui erat claudus ex utero matris suæ, bajulabatur : quem ponebant quotidie ad portam templi, quæ dicitur Speciosa, ut peteret eleemosynam ab introëuntibus in templum."},{"number":3,"verse":"Is cum vidisset Petrum et Joannem incipientes introire in templum, rogabat ut eleemosynam acciperet."},{"number":4,"verse":"Intuens autem in eum Petrus cum Joanne, dixit : Respice in nos."},{"number":5,"verse":"At ille intendebat in eos, sperans se aliquid accepturum ab eis."},{"number":6,"verse":"Petrus autem dixit : Argentum et aurum non est mihi : quod autem habeo, hoc tibi do : in nomine Jesu Christi Nazareni surge, et ambula."},{"number":7,"verse":"Et apprehensa manu ejus dextera, allevavit eum, et protinus consolidatæ sunt bases ejus et plantæ."},{"number":8,"verse":"Et exiliens stetit, et ambulabat : et intravit cum illis in templum ambulans, et exiliens, et laudans Deum."},{"number":9,"verse":"Et vidit omnis populus eum ambulantem et laudantem Deum."},{"number":10,"verse":"Cognoscebant autem illum, quod ipse erat qui ad eleemosynam sedebat ad Speciosam portam templi : et impleti sunt stupore et extasi in eo quod contigerat illi."},{"number":11,"verse":"Cum teneret autem Petrum et Joannem, cucurrit omnis populus ad eos ad porticum quæ appellatur Salomonis, stupentes."},{"number":12,"verse":"Videns autem Petrus, respondit ad populum : Viri Israëlitæ, quid miramini in hoc, aut nos quid intuemini, quasi nostra virtute aut potestate fecerimus hunc ambulare ?"},{"number":13,"verse":"Deus Abraham, et Deus Isaac, et Deus Jacob, Deus patrum nostrorum glorificavit filium suum Jesum, quem vos quidem tradidistis, et negastis ante faciem Pilati, judicante illo dimitti."},{"number":14,"verse":"Vos autem sanctum et justum negastis, et petistis virum homicidam donari vobis :"},{"number":15,"verse":"auctorem vero vitæ interfecistis, quem Deus suscitavit a mortuis, cujus nos testes sumus."},{"number":16,"verse":"Et in fide nominis ejus, hunc quem vos vidistis et nostis, confirmavit nomen ejus : et fides, quæ per eum est, dedit integram sanitatem istam in conspectu omnium vestrum."},{"number":17,"verse":"Et nunc, fratres, scio quia per ignorantiam fecistis, sicut et principes vestri."},{"number":18,"verse":"Deus autem, quæ prænuntiavit per os omnium prophetarum, pati Christum suum, sic implevit."},{"number":19,"verse":"Pœnitemini igitur et convertimini, ut deleantur peccata vestra :"},{"number":20,"verse":"ut cum venerint tempora refrigerii a conspectu Domini, et miserit eum qui prædicatus est vobis, Jesum Christum,"},{"number":21,"verse":"quem oportet quidem cælum suscipere usque in tempora restitutionis omnium quæ locutus est Deus per os sanctorum suorum a sæculo prophetarum."},{"number":22,"verse":"Moyses quidem dixit : Quoniam prophetam suscitabit vobis Dominus Deus vester de fratribus vestris, tamquam me : ipsum audietis juxta omnia quæcumque locutus fuerit vobis."},{"number":23,"verse":"Erit autem : omnis anima quæ non audierit prophetam illum, exterminabitur de plebe."},{"number":24,"verse":"Et omnes prophetæ, a Samuel et deinceps, qui locuti sunt, annuntiaverunt dies istos."},{"number":25,"verse":"Vos estis filii prophetarum, et testamenti quod disposuit Deus ad patres nostros, dicens ad Abraham : Et in semine tuo benedicentur omnes familiæ terræ."},{"number":26,"verse":"Vobis primum Deus suscitans filium suum, misit eum benedicentem vobis : ut convertat se unusquisque a nequitia sua."}]}