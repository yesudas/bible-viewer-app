{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":19,"verses":[{"number":1,"verse":"Factum est autem cum Apollo esset Corinthi, ut Paulus peragratis superioribus partibus veniret Ephesum, et inveniret quosdam discipulos :"},{"number":2,"verse":"dixitque ad eos : Si Spiritum Sanctum accepistis credentes ? At illi dixerunt ad eum : Sed neque si Spiritus Sanctus est, audivimus."},{"number":3,"verse":"Ille vero ait : In quo ergo baptizati estis ? Qui dixerunt : In Joannis baptismate."},{"number":4,"verse":"Dixit autem Paulus : Joannes baptizavit baptismo pœnitentiæ populum, dicens in eum qui venturus esset post ipsum ut crederent, hoc est, in Jesum."},{"number":5,"verse":"His auditis, baptizati sunt in nomine Domini Jesu."},{"number":6,"verse":"Et cum imposuisset illis manus Paulus, venit Spiritus Sanctus super eos, et loquebantur linguis, et prophetabant."},{"number":7,"verse":"Erant autem omnes viri fere duodecim."},{"number":8,"verse":"Introgressus autem synagogam, cum fiducia loquebatur per tres menses, disputans et suadens de regno Dei."},{"number":9,"verse":"Cum autem quidam indurarentur, et non crederent, maledicentes viam Domini coram multitudine, discedens ab eis, segregavit discipulos, quotidie disputans in schola tyranni cujusdam."},{"number":10,"verse":"Hoc autem factum est per biennium, ita ut omnes qui habitabant in Asia audirent verbum Domini, Judæi atque gentiles."},{"number":11,"verse":"Virtutesque non quaslibet faciebat Deus per manum Pauli,"},{"number":12,"verse":"ita ut etiam super languidos deferrentur a corpore ejus sudaria et semicinctia, et recedebant ab eis languores, et spiritus nequam egrediebantur."},{"number":13,"verse":"Tentaverunt autem quidam et de circumeuntibus Judæis exorcistis invocare super eos qui habebant spiritus malos nomen Domini Jesu, dicentes : Adjuro vos per Jesum, quem Paulus prædicat."},{"number":14,"verse":"Erant autem quidam Judæi, Scevæ principis sacerdotum septem filii, qui hoc faciebant."},{"number":15,"verse":"Respondens autem spiritus nequam dixit eis : Jesum novi, et Paulum scio : vos autem qui estis ?"},{"number":16,"verse":"Et insiliens in eos homo, in quo erat dæmonium pessimum, et dominatus amborum, invaluit contra eos, ita ut nudi et vulnerati effugerent de domo illa."},{"number":17,"verse":"Hoc autem notum factum est omnibus Judæis, atque gentilibus qui habitabant Ephesi : et cecidit timor super omnes illos, et magnificabatur nomen Domini Jesu."},{"number":18,"verse":"Multique credentium veniebant, confitentes et annuntiantes actus suos."},{"number":19,"verse":"Multi autem ex eis, qui fuerant curiosa sectati, contulerunt libros, et combusserunt coram omnibus : et computatis pretiis illorum, invenerunt pecuniam denariorum quinquaginta millium."},{"number":20,"verse":"Ita fortiter crescebat verbum Dei, et confirmabatur."},{"number":21,"verse":"His autem expletis, proposuit Paulus in Spiritu, transita Macedonia et Achaia, ire Jerosolymam, dicens : Quoniam postquam fuero ibi, oportet me et Romam videre."},{"number":22,"verse":"Mittens autem in Macedoniam duos ex ministrantibus sibi, Timotheum et Erastum, ipse remansit ad tempus in Asia."},{"number":23,"verse":"Facta est autem illo tempore turbatio non minima de via Domini."},{"number":24,"verse":"Demetrius enim quidam nomine, argentarius, faciens ædes argenteas Dianæ, præstabat artificibus non modicum quæstum :"},{"number":25,"verse":"quos convocans, et eos qui hujusmodi erant opifices, dixit : Viri, scitis quia de hoc artificio est nobis acquisitio :"},{"number":26,"verse":"et videtis et auditis quia non solum Ephesi, sed pene totius Asiæ, Paulus hic suadens avertit multam turbam, dicens : Quoniam non sunt dii, qui manibus fiunt."},{"number":27,"verse":"Non solum autem hæc periclitabitur nobis pars in redargutionem venire, sed et magnæ Dianæ templum in nihilum reputabitur, sed et destrui incipiet majestas ejus, quam tota Asia et orbis colit."},{"number":28,"verse":"His auditis, repleti sunt ira, et exclamaverunt dicentes : Magna Diana Ephesiorum."},{"number":29,"verse":"Et impleta est civitas confusione, et impetum fecerunt uno animo in theatrum, rapto Gajo et Aristarcho Macedonibus, comitibus Pauli."},{"number":30,"verse":"Paulo autem volente intrare in populum, non permiserunt discipuli."},{"number":31,"verse":"Quidam autem et de Asiæ principibus, qui erant amici ejus, miserunt ad eum rogantes ne se daret in theatrum :"},{"number":32,"verse":"alii autem aliud clamabant. Erat enim ecclesia confusa : et plures nesciebant qua ex causa convenissent."},{"number":33,"verse":"De turba autem detraxerunt Alexandrum, propellentibus eum Judæis. Alexander autem manu silentio postulato, volebat reddere rationem populo."},{"number":34,"verse":"Quem ut cognoverunt Judæum esse, vox facta una est omnium, quasi per horas duas clamantium : Magna Diana Ephesiorum."},{"number":35,"verse":"Et cum sedasset scriba turbas, dixit : Viri Ephesii, quis enim est hominum, qui nesciat Ephesiorum civitatem cultricem esse magnæ Dianæ, Jovisque prolis ?"},{"number":36,"verse":"Cum ergo his contradici non possit, oportet vos sedatos esse, et nihil temere agere."},{"number":37,"verse":"Adduxistis enim homines istos, neque sacrilegos, neque blasphemantes deam vestram."},{"number":38,"verse":"Quod si Demetrius et qui cum eo sunt artifices, habent adversus aliquem causam, conventus forenses aguntur, et proconsules sunt : accusent invicem."},{"number":39,"verse":"Si quid autem alterius rei quæritis, in legitima ecclesia poterit absolvi."},{"number":40,"verse":"Nam et periclitamur argui seditionis hodiernæ, cum nullus obnoxius sit de quo possimus reddere rationem concursus istius. Et cum hæc dixisset, dimisit ecclesiam."}]}