{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":12,"verses":[{"number":1,"verse":"Eodem autem tempore misit Herodes rex manus, ut affligeret quosdam de ecclesia."},{"number":2,"verse":"Occidit autem Jacobum fratrem Joannis gladio."},{"number":3,"verse":"Videns autem quia placeret Judæis, apposuit ut apprehenderet et Petrum. Erant autem dies Azymorum."},{"number":4,"verse":"Quem cum apprehendisset, misit in carcerem, tradens quatuor quaternionibus militum custodiendum, volens post Pascha producere eum populo."},{"number":5,"verse":"Et Petrus quidem servabatur in carcere. Oratio autem fiebat sine intermissione ab ecclesia ad Deum pro eo."},{"number":6,"verse":"Cum autem producturus eum esset Herodes, in ipsa nocte erat Petrus dormiens inter duos milites, vinctus catenis duabus : et custodes ante ostium custodiebant carcerem."},{"number":7,"verse":"Et ecce angelus Domini astitit, et lumen refulsit in habitaculo : percussoque latere Petri, excitavit eum, dicens : Surge velociter. Et ceciderunt catenæ de manibus ejus."},{"number":8,"verse":"Dixit autem angelus ad eum : Præcingere, et calcea te caligas tuas. Et fecit sic. Et dixit illi : Circumda tibi vestimentum tuum, et sequere me."},{"number":9,"verse":"Et exiens sequebatur eum, et nesciebat quia verum est, quod fiebat per angelum : existimabat autem se visum videre."},{"number":10,"verse":"Transeuntes autem primam et secundam custodiam, venerunt ad portam ferream, quæ ducit ad civitatem : quæ ultro aperta est eis. Et exeuntes processerunt vicum unum : et continuo discessit angelus ab eo."},{"number":11,"verse":"Et Petrus ad se reversus, dixit : Nunc scio vere quia misit Dominus angelum suum, et eripuit me de manu Herodis, et de omni exspectatione plebis Judæorum."},{"number":12,"verse":"Consideransque venit ad domum Mariæ matris Joannis, qui cognominatus est Marcus, ubi erant multi congregati, et orantes."},{"number":13,"verse":"Pulsante autem eo ostium januæ, processit puella ad audiendum, nomine Rhode."},{"number":14,"verse":"Et ut cognovit vocem Petri, præ gaudio non aperuit januam, sed intro currens nuntiavit stare Petrum ante januam."},{"number":15,"verse":"At illi dixerunt ad eam : Insanis. Illa autem affirmabat sic se habere. Illi autem dicebant : Angelus ejus est."},{"number":16,"verse":"Petrus autem perseverabat pulsans. Cum autem aperuissent, viderunt eum, et obstupuerunt."},{"number":17,"verse":"Annuens autem eis manu ut tacerent, narravit quomodo Dominus eduxisset eum de carcere, dixitque : Nuntiate Jacobo et fratribus hæc. Et egressus abiit in alium locum."},{"number":18,"verse":"Facta autem die, erat non parva turbatio inter milites, quidnam factum esset de Petro."},{"number":19,"verse":"Herodes autem cum requisisset eum et non invenisset, inquisitione facta de custodibus, jussit eos duci : descendensque a Judæa in Cæsaream, ibi commoratus est."},{"number":20,"verse":"Erat autem iratus Tyriis et Sidoniis. At illi unanimes venerunt ad eum, et persuaso Blasto, qui erat super cubiculum regis, postulabant pacem, eo quod alerentur regiones eorum ab illo."},{"number":21,"verse":"Statuto autem die Herodes vestitus veste regia sedit pro tribunali, et concionabatur ad eos."},{"number":22,"verse":"Populus autem acclamabat : Dei voces, et non hominis."},{"number":23,"verse":"Confestim autem percussit eum angelus Domini, eo quod non dedisset honorem Deo : et consumptus a vermibus, expiravit."},{"number":24,"verse":"Verbum autem Domini crescebat, et multiplicabatur."},{"number":25,"verse":"Barnabas autem et Saulus reversi sunt ab Jerosolymis expleto ministerio assumpto Joanne, qui cognominatus est Marcus."}]}