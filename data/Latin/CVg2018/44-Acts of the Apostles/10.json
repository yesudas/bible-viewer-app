{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":10,"verses":[{"number":1,"verse":"Vir autem quidam erat in Cæsarea, nomine Cornelius, centurio cohortis quæ dicitur Italica,"},{"number":2,"verse":"religiosus, ac timens Deum cum omni domo sua, faciens eleemosynas multas plebi, et deprecans Deum semper."},{"number":3,"verse":"Is vidit in visu manifeste, quasi hora diei nona, angelum Dei introëuntem ad se, et dicentem sibi : Corneli."},{"number":4,"verse":"At ille intuens eum, timore correptus, dixit : Quid est, domine ? Dixit autem illi : Orationes tuæ et eleemosynæ tuæ ascenderunt in memoriam in conspectu Dei."},{"number":5,"verse":"Et nunc mitte viros in Joppen, et accersi Simonem quemdam, qui cognominatur Petrus :"},{"number":6,"verse":"hic hospitatur apud Simonem quemdam coriarium, cujus est domus juxta mare : hic dicet tibi quid te oporteat facere."},{"number":7,"verse":"Et cum discessisset angelus qui loquebatur illi, vocavit duos domesticos suos, et militem metuentem Dominum ex his qui illi parebant."},{"number":8,"verse":"Quibus cum narrasset omnia, misit illos in Joppen."},{"number":9,"verse":"Postera autem die, iter illis facientibus, et appropinquantibus civitati, ascendit Petrus in superiora ut oraret circa horam sextam."},{"number":10,"verse":"Et cum esuriret, voluit gustare. Parantibus autem illis, cecidit super eum mentis excessus :"},{"number":11,"verse":"et vidit cælum apertum, et descendens vas quoddam, velut linteum magnum, quatuor initiis submitti de cælo in terram,"},{"number":12,"verse":"in quo erant omnia quadrupedia, et serpentia terræ, et volatilia cæli."},{"number":13,"verse":"Et facta est vox ad eum : Surge, Petre : occide, et manduca."},{"number":14,"verse":"Ait autem Petrus : Absit Domine, quia numquam manducavi omne commune et immundum."},{"number":15,"verse":"Et vox iterum secundo ad eum : Quod Deus purificavit, tu commune ne dixeris."},{"number":16,"verse":"Hoc autem factum est per ter : et statim receptum est vas in cælum."},{"number":17,"verse":"Et dum intra se hæsitaret Petrus quidnam esset visio quam vidisset, ecce viri qui missi erant a Cornelio, inquirentes domum Simonis astiterunt ad januam."},{"number":18,"verse":"Et cum vocassent, interrogabant, si Simon qui cognominatur Petrus illic haberet hospitium."},{"number":19,"verse":"Petro autem cogitante de visione, dixit Spiritus ei : Ecce viri tres quærunt te."},{"number":20,"verse":"Surge itaque, descende, et vade cum eis nihil dubitans : quia ego misi illos."},{"number":21,"verse":"Descendens autem Petrus ad viros, dixit : Ecce ego sum, quem quæritis : quæ causa est, propter quam venistis ?"},{"number":22,"verse":"Qui dixerunt : Cornelius centurio, vir justus et timens Deum, et testimonium habens ab universa gente Judæorum, responsum accepit ab angelo sancto accersire te in domum suam, et audire verba abs te."},{"number":23,"verse":"Introducens ergo eos, recepit hospitio. Sequenti autem die, surgens profectus est cum illis, et quidam ex fratribus ab Joppe comitati sunt eum."},{"number":24,"verse":"Altera autem die introivit Cæsaream. Cornelius vero exspectabat illos, convocatis cognatis suis et necessariis amicis."},{"number":25,"verse":"Et factum est cum introisset Petrus, obvius venit ei Cornelius, et procidens ad pedes ejus adoravit."},{"number":26,"verse":"Petrus vero elevavit eum, dicens : Surge : et ego ipse homo sum."},{"number":27,"verse":"Et loquens cum illo intravit, et invenit multos qui convenerant :"},{"number":28,"verse":"dixitque ad illos : Vos scitis quomodo abominatum sit viro Judæo conjungi aut accedere ad alienigenam : sed mihi ostendit Deus neminem communem aut immundum dicere hominem."},{"number":29,"verse":"Propter quod sine dubitatione veni accersitus. Interrogo ergo, quam ob causam accersistis me ?"},{"number":30,"verse":"Et Cornelius ait : A nudiusquarta die usque ad hanc horam, orans eram hora nona in domo mea, et ecce vir stetit ante me in veste candida, et ait :"},{"number":31,"verse":"Corneli, exaudita est oratio tua, et eleemosynæ tuæ commemoratæ sunt in conspectu Dei."},{"number":32,"verse":"Mitte ergo in Joppen, et accersi Simonem qui cognominatur Petrus : hic hospitatur in domo Simonis coriarii juxta mare."},{"number":33,"verse":"Confestim ergo misi ad te : et tu benefecisti veniendo. Nunc ergo omnes nos in conspectu tuo adsumus audire omnia quæcumque tibi præcepta sunt a Domino."},{"number":34,"verse":"Aperiens autem Petrus os suum, dixit : In veritate comperi quia non est personarum acceptor Deus ;"},{"number":35,"verse":"sed in omni gente qui timet eum, et operatur justitiam, acceptus est illi."},{"number":36,"verse":"Verbum misit Deus filiis Israël, annuntians pacem per Jesum Christum (hic est omnium Dominus)."},{"number":37,"verse":"Vos scitis quod factum est verbum per universam Judæam : incipiens enim a Galilæa post baptismum quod prædicavit Joannes,"},{"number":38,"verse":"Jesum a Nazareth : quomodo unxit eum Deus Spiritu Sancto, et virtute, qui pertransiit benefaciendo, et sanando omnes oppressos a diabolo, quoniam Deus erat cum illo."},{"number":39,"verse":"Et nos testes sumus omnium quæ fecit in regione Judæorum, et Jerusalem, quem occiderunt suspendentes in ligno."},{"number":40,"verse":"Hunc Deus suscitavit tertia die, et dedit eum manifestum fieri,"},{"number":41,"verse":"non omni populo, sed testibus præordinatis a Deo : nobis, qui manducavimus et bibimus cum illo postquam resurrexit a mortuis."},{"number":42,"verse":"Et præcepit nobis prædicare populo, et testificari, quia ipse est qui constitutus est a Deo judex vivorum et mortuorum."},{"number":43,"verse":"Huic omnes prophetæ testimonium perhibent remissionem peccatorum accipere per nomen ejus omnes qui credunt in eum."},{"number":44,"verse":"Adhuc loquente Petro verba hæc, cecidit Spiritus Sanctus super omnes qui audiebant verbum."},{"number":45,"verse":"Et obstupuerunt ex circumcisione fideles qui venerant cum Petro, quia et in nationes gratia Spiritus Sancti effusa est."},{"number":46,"verse":"Audiebant enim illos loquentes linguis, et magnificantes Deum."},{"number":47,"verse":"Tunc respondit Petrus : Numquid aquam quis prohibere potest ut non baptizentur hi qui Spiritum Sanctum acceperunt sicut et nos ?"},{"number":48,"verse":"Et jussit eos baptizari in nomine Domini Jesu Christi. Tunc rogaverunt eum ut maneret apud eos aliquot diebus."}]}