{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":23,"verses":[{"number":1,"verse":"Intendens autem in concilium Paulus, ait : Viri fratres, ego omni conscientia bona conversatus sum ante Deum usque in hodiernum diem."},{"number":2,"verse":"Princeps autem sacerdotum Ananias præcepit astantibus sibi percutere os ejus."},{"number":3,"verse":"Tunc Paulus dixit ad eum : Percutiet te Deus, paries dealbate. Et tu sedens judicas me secundum legem, et contra legem jubes me percuti ?"},{"number":4,"verse":"Et qui astabant dixerunt : Summum sacerdotem Dei maledicis."},{"number":5,"verse":"Dixit autem Paulus : Nesciebam, fratres, quia princeps est sacerdotum. Scriptum est enim : Principem populi tui non maledices."},{"number":6,"verse":"Sciens autem Paulus quia una pars esset sadducæorum, et altera pharisæorum, exclamavit in concilio : Viri fratres, ego pharisæus sum, filius pharisæorum : de spe et resurrectione mortuorum ego judicor."},{"number":7,"verse":"Et cum hæc dixisset, facta est dissensio inter pharisæos et sadducæos, et soluta est multitudo."},{"number":8,"verse":"Sadducæi enim dicunt non esse resurrectionem, neque angelum, neque spiritum : pharisæi autem utraque confitentur."},{"number":9,"verse":"Factus est autem clamor magnus. Et surgentes quidam pharisæorum, pugnabant, dicentes : Nihil mali invenimus in homine isto : quid si spiritus locutus est ei, aut angelus ?"},{"number":10,"verse":"Et cum magna dissensio facta esset, timens tribunus ne discerperetur Paulus ab ipsis, jussit milites descendere, et rapere eum de medio eorum, ac deducere eum in castra."},{"number":11,"verse":"Sequenti autem nocte assistens ei Dominus, ait : Constans esto : sicut enim testificatus es de me in Jerusalem, sic te oportet et Romæ testificari."},{"number":12,"verse":"Facta autem die collegerunt se quidam ex Judæis, et devoverunt, se dicentes neque manducaturos, neque bibituros donec occiderent Paulum."},{"number":13,"verse":"Erant autem plus quam quadraginta viri qui hanc conjurationem fecerant :"},{"number":14,"verse":"qui accesserunt ad principes sacerdotum et seniores, et dixerunt : Devotione devovimus nos nihil gustaturos, donec occidamus Paulum."},{"number":15,"verse":"Nunc ergo vos notum facite tribuno cum concilio, ut producat illum ad vos, tamquam aliquid certius cognituri de eo. Nos vero priusquam appropiet, parati sumus interficere illum."},{"number":16,"verse":"Quod cum audisset filius sororis Pauli insidias, venit, et intravit in castra, nuntiavitque Paulo."},{"number":17,"verse":"Vocans autem Paulus ad se unum ex centurionibus, ait : Adolescentem hunc perduc ad tribunum, habet enim aliquid indicare illi."},{"number":18,"verse":"Et ille quidem assumens eum duxit ad tribunum, et ait : Vinctus Paulus rogavit me hunc adolescentem perducere ad te, habentem aliquid loqui tibi."},{"number":19,"verse":"Apprehendens autem tribunus manum illius, secessit cum eo seorsum, et interrogavit illum : Quid est quod habes indicare mihi ?"},{"number":20,"verse":"Ille autem dixit : Judæis convenit rogare te ut crastina die producas Paulum in concilium, quasi aliquid certius inquisituri sint de illo :"},{"number":21,"verse":"tu vero ne credideris illis : insidiantur enim ei ex eis viri amplius quam quadraginta, qui se devoverunt non manducare, neque bibere donec interficiant eum : et nunc parati sunt, exspectantes promissum tuum."},{"number":22,"verse":"Tribunus igitur dimisit adolescentem, præcipiens ne cui loqueretur quoniam hæc nota sibi fecisset."},{"number":23,"verse":"Et vocatis duobus centurionibus, dixit illis : Parate milites ducentos ut eant usque Cæsaream, et equites septuaginta, et lancearios ducentos a tertia hora noctis,"},{"number":24,"verse":"et jumenta præparate ut imponentes Paulum, salvum perducerent ad Felicem præsidem."},{"number":25,"verse":"(Timuit enim ne forte raperent eum Judæi, et occiderent, et ipse postea calumniam sustineret, tamquam accepturus pecuniam.)"},{"number":26,"verse":"Scribens epistolam continentem hæc : Claudius Lysias optimo præsidi Felici, salutem."},{"number":27,"verse":"Virum hunc comprehensum a Judæis, et incipientem interfici ab eis, superveniens cum exercitu eripui, cognito quia Romanus est."},{"number":28,"verse":"Volensque scire causam quam objiciebant illi, deduxi eum in concilium eorum."},{"number":29,"verse":"Quem inveni accusari de quæstionibus legis ipsorum, nihil vero dignum morte aut vinculis habentem criminis."},{"number":30,"verse":"Et cum mihi perlatum esset de insidiis quas paraverant illi, misi eum ad te, denuntians et accusatoribus ut dicant apud te. Vale."},{"number":31,"verse":"Milites ergo secundum præceptum sibi assumentes Paulum, duxerunt per noctem in Antipatridem."},{"number":32,"verse":"Et postera die dimissis equitibus ut cum eo irent, reversi sunt ad castra."},{"number":33,"verse":"Qui cum venissent Cæsaream, et tradidissent epistolam præsidi, statuerunt ante illum et Paulum."},{"number":34,"verse":"Cum legisset autem, et interrogasset de qua provincia esset, et cognoscens quia de Cilicia :"},{"number":35,"verse":"Audiam te, inquit, cum accusatores tui venerint. Jussitque in prætorio Herodis custodiri eum."}]}