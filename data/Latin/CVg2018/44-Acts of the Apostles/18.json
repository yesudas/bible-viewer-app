{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":18,"verses":[{"number":1,"verse":"Post hæc egressus ab Athenis, venit Corinthum :"},{"number":2,"verse":"et inveniens quemdam Judæum nomine Aquilam, Ponticum genere, qui nuper venerat ab Italia, et Priscillam uxorem ejus (eo quod præcepisset Claudius discedere omnes Judæos a Roma), accessit ad eos."},{"number":3,"verse":"Et quia ejusdem erat artis, manebat apud eos, et operabatur. (Erant autem scenofactoriæ artis.)"},{"number":4,"verse":"Et disputabat in synagoga per omne sabbatum, interponens nomen Domini Jesu : suadebatque Judæis et Græcis."},{"number":5,"verse":"Cum venissent autem de Macedonia Silas et Timotheus, instabat verbo Paulus, testificans Judæis esse Christum Jesum."},{"number":6,"verse":"Contradicentibus autem eis, et blasphemantibus, excutiens vestimenta sua, dixit ad eos : Sanguis vester super caput vestrum : mundus ego : ex hoc ad gentes vadam."},{"number":7,"verse":"Et migrans inde, intravit in domum cujusdam, nomine Titi Justi, colentis Deum, cujus domus erat conjuncta synagogæ."},{"number":8,"verse":"Crispus autem archisynagogus credidit Domino cum omni domo sua : et multi Corinthiorum audientes credebant, et baptizabantur."},{"number":9,"verse":"Dixit autem Dominus nocte per visionem Paulo : Noli timere, sed loquere, et ne taceas :"},{"number":10,"verse":"propter quod ego sum tecum, et nemo apponetur tibi ut noceat te : quoniam populus est mihi multus in hac civitate."},{"number":11,"verse":"Sedit autem ibi annum et sex menses, docens apud eos verbum Dei."},{"number":12,"verse":"Gallione autem proconsule Achaiæ, insurrexerunt uno animo Judæi in Paulum, et adduxerunt eum ad tribunal,"},{"number":13,"verse":"dicentes : Quia contra legem hic persuadet hominibus colere Deum."},{"number":14,"verse":"Incipiente autem Paulo aperire os, dixit Gallio ad Judæos : Si quidem esset iniquum aliquid aut facinus pessimum, o viri Judæi, recte vos sustinerem."},{"number":15,"verse":"Si vero quæstiones sunt de verbo, et nominibus, et lege vestra, vos ipsi videritis : judex ego horum nolo esse."},{"number":16,"verse":"Et minavit eos a tribunali."},{"number":17,"verse":"Apprehendentes autem omnes Sosthenem principem synagogæ, percutiebant eum ante tribunal : et nihil eorum Gallioni curæ erat."},{"number":18,"verse":"Paulus vero cum adhuc sustinuisset dies multos fratribus valefaciens, navigavit in Syriam (et cum eo Priscilla et Aquila), qui sibi totonderat in Cenchris caput : habebat enim votum."},{"number":19,"verse":"Devenitque Ephesum, et illos ibi reliquit. Ipse vero ingressus synagogam, disputabat cum Judæis."},{"number":20,"verse":"Rogantibus autem eis ut ampliori tempore maneret, non consensit,"},{"number":21,"verse":"sed valefaciens, et dicens : Iterum revertar ad vos, Deo volente : profectus est ab Epheso."},{"number":22,"verse":"Et descendens Cæsaream, ascendit, et salutavit ecclesiam, et descendit Antiochiam."},{"number":23,"verse":"Et facto ibi aliquanto tempore profectus est, perambulans ex ordine Galaticam regionem, et Phrygiam, confirmans omnes discipulos."},{"number":24,"verse":"Judæus autem quidam, Apollo nomine, Alexandrinus genere, vir eloquens, devenit Ephesum, potens in scripturis."},{"number":25,"verse":"Hic erat edoctus viam Domini : et fervens spiritu loquebatur, et docebat diligenter ea quæ sunt Jesu, sciens tantum baptisma Joannis."},{"number":26,"verse":"Hic ergo cœpit fiducialiter agere in synagoga. Quem cum audissent Priscilla et Aquila, assumpserunt eum, et diligentius exposuerunt ei viam Domini."},{"number":27,"verse":"Cum autem vellet ire Achaiam, exhortati fratres, scripserunt discipulis ut susciperent eum. Qui cum venisset, contulit multum his qui crediderant."},{"number":28,"verse":"Vehementer enim Judæos revincebat publice, ostendens per Scripturas esse Christum Jesum."}]}