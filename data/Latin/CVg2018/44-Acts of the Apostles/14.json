{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":14,"verses":[{"number":1,"verse":"Factum est autem Iconii, ut simul introirent in synagogam Judæorum, et loquerentur, ita ut crederet Judæorum et Græcorum copiosa multitudo."},{"number":2,"verse":"Qui vero increduli fuerunt Judæi, suscitaverunt et ad iracundiam concitaverunt animas gentium adversus fratres."},{"number":3,"verse":"Multo igitur tempore demorati sunt, fiducialiter agentes in Domino, testimonium perhibente verbo gratiæ suæ, dante signa et prodigia fieri per manus eorum."},{"number":4,"verse":"Divisa est autem multitudo civitatis : et quidam quidem erant cum Judæis, quidam vero cum Apostolis."},{"number":5,"verse":"Cum autem factus esset impetus gentilium et Judæorum cum principibus suis, ut contumeliis afficerent, et lapidarent eos,"},{"number":6,"verse":"intelligentes confugerunt ad civitates Lycaoniæ Lystram et Derben, et universam in circuitu regionem, et ibi evangelizantes erant."},{"number":7,"verse":"Et quidam vir Lystris infirmus pedibus sedebat, claudus ex utero matris suæ, qui numquam ambulaverat."},{"number":8,"verse":"Hic audivit Paulum loquentem. Qui intuitus eum, et videns quia fidem haberet ut salvus fieret,"},{"number":9,"verse":"dixit magna voce : Surge super pedes tuos rectus. Et exilivit, et ambulabat."},{"number":10,"verse":"Turbæ autem cum vidissent quod fecerat Paulus, levaverunt vocem suam lycaonice, dicentes : Dii similes facti hominibus descenderunt ad nos."},{"number":11,"verse":"Et vocabant Barnabam Jovem, Paulum vero Mercurium : quoniam ipse erat dux verbi."},{"number":12,"verse":"Sacerdos quoque Jovis, qui erat ante civitatem, tauros et coronas ante januas afferens, cum populis volebat sacrificare."},{"number":13,"verse":"Quod ubi audierunt Apostoli, Barnabas et Paulus, conscissis tunicis suis exilierunt in turbas, clamantes"},{"number":14,"verse":"et dicentes : Viri, quid hæc facitis ? et nos mortales sumus, similes vobis homines, annuntiantes vobis ab his vanis converti ad Deum vivum, qui fecit cælum, et terram, et mare, et omnia quæ in eis sunt :"},{"number":15,"verse":"qui in præteritis generationibus dimisit omnes gentes ingredi vias suas."},{"number":16,"verse":"Et quidem non sine testimonio semetipsum reliquit benefaciens de cælo, dans pluvias et tempora fructifera, implens cibo et lætitia corda nostra."},{"number":17,"verse":"Et hæc dicentes, vix sedaverunt turbas ne sibi immolarent."},{"number":18,"verse":"Supervenerunt autem quidam ab Antiochia et Iconio Judæi : et persuasis turbis, lapidantesque Paulum, traxerunt extra civitatem, existimantes eum mortuum esse."},{"number":19,"verse":"Circumdantibus autem eum discipulis, surgens intravit civitatem, et postera die profectus est cum Barnaba in Derben."},{"number":20,"verse":"Cumque evangelizassent civitati illi, et docuissent multos, reversi sunt Lystram, et Iconium, et Antiochiam,"},{"number":21,"verse":"confirmantes animas discipulorum, exhortantesque ut permanerent in fide : et quoniam per multas tribulationes oportet nos intrare in regnum Dei."},{"number":22,"verse":"Et cum constituissent illis per singulas ecclesias presbyteros, et orassent cum jejunationibus, commendaverunt eos Domino, in quem crediderunt."},{"number":23,"verse":"Transeuntesque Pisidiam, venerunt in Pamphyliam,"},{"number":24,"verse":"et loquentes verbum Domini in Perge, descenderunt in Attaliam :"},{"number":25,"verse":"et inde navigaverunt Antiochiam, unde erant traditi gratiæ Dei in opus quod compleverunt."},{"number":26,"verse":"Cum autem venissent, et congregassent ecclesiam, retulerunt quanta fecisset Deus cum illis, et quia aperuisset gentibus ostium fidei."},{"number":27,"verse":"Morati sunt autem tempus non modicum cum discipulis."}]}