{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":26,"verses":[{"number":1,"verse":"Agrippa vero ad Paulum ait : Permittitur tibi loqui pro temetipso. Tunc Paulus extenta manu cœpit rationem reddere :"},{"number":2,"verse":"De omnibus quibus accusor a Judæis, rex Agrippa, æstimo me beatum apud te cum sim defensurus me hodie,"},{"number":3,"verse":"maxime te sciente omnia, et quæ apud Judæos sunt consuetudines et quæstiones : propter quod obsecro patienter me audias."},{"number":4,"verse":"Et quidem vitam meam a juventute, quæ ab initio fuit in gente mea in Jerosolymis, noverunt omnes Judæi :"},{"number":5,"verse":"præscientes me ab initio (si velint testimonium perhibere) quoniam secundum certissimam sectam nostræ religionis vixi pharisæus."},{"number":6,"verse":"Et nunc, in spe quæ ad patres nostros repromissionis facta est a Deo, sto judicio subjectus :"},{"number":7,"verse":"in quam duodecim tribus nostræ nocte ac die deservientes, sperant devenire. De qua spe accusor a Judæis, rex."},{"number":8,"verse":"Quid incredibile judicatur apud vos, si Deus mortuos suscitat ?"},{"number":9,"verse":"Et ego quidem existimaveram me adversus nomen Jesu Nazareni debere multa contraria agere,"},{"number":10,"verse":"quod et feci Jerosolymis, et multos sanctorum ego in carceribus inclusi, a principibus sacerdotum potestate accepta : et cum occiderentur, detuli sententiam."},{"number":11,"verse":"Et per omnes synagogas frequenter puniens eos, compellebam blasphemare : et amplius insaniens in eos, persequebar usque in exteras civitates."},{"number":12,"verse":"In quibus dum irem Damascum cum potestate et permissu principum sacerdotum,"},{"number":13,"verse":"die media in via vidi, rex, de cælo supra splendorem solis circumfulsisse me lumen, et eos qui mecum simul erant."},{"number":14,"verse":"Omnesque nos cum decidissemus in terram, audivi vocem loquentem mihi hebraica lingua : Saule, Saule, quid me persequeris ? durum est tibi contra stimulum calcitrare."},{"number":15,"verse":"Ego autem dixi : Quis es, domine ? Dominus autem dixit : Ego sum Jesus, quem tu persequeris."},{"number":16,"verse":"Sed exsurge, et sta super pedes tuos : ad hoc enim apparui tibi, ut constituam te ministrum, et testem eorum quæ vidisti, et eorum quibus apparebo tibi,"},{"number":17,"verse":"eripiens te de populo et gentibus, in quas nunc ego mitto te,"},{"number":18,"verse":"aperire oculos eorum, ut convertantur a tenebris ad lucem, et de potestate Satanæ ad Deum, ut accipiant remissionem peccatorum, et sortem inter sanctos, per fidem quæ est in me."},{"number":19,"verse":"Unde, rex Agrippa, non fui incredulus cælesti visioni :"},{"number":20,"verse":"sed his qui sunt Damasci primum, et Jerosolymis, et in omnem regionem Judææ, et gentibus, annuntiabam, ut pœnitentiam agerent, et converterentur ad Deum, digna pœnitentiæ opera facientes."},{"number":21,"verse":"Hac ex causa me Judæi, cum essem in templo, comprehensum tentabant interficere."},{"number":22,"verse":"Auxilio autem adjutus Dei usque in hodiernum diem, sto, testificans minori atque majori, nihil extra dicens quam ea quæ prophetæ locuti sunt futura esse, et Moyses,"},{"number":23,"verse":"si passibilis Christus, si primus ex resurrectione mortuorum, lumen annuntiaturus est populo et gentibus."},{"number":24,"verse":"Hæc loquente eo, et rationem reddente, Festus magna voce dixit : Insanis, Paule : multæ te litteræ ad insaniam convertunt."},{"number":25,"verse":"Et Paulus : Non insanio, inquit, optime Feste, sed veritatis et sobrietatis verba loquor."},{"number":26,"verse":"Scit enim de his rex, ad quem et constanter loquor : latere enim eum nihil horum arbitror. Neque enim in angulo quidquam horum gestum est."},{"number":27,"verse":"Credis, rex Agrippa, prophetis ? Scio quia credis."},{"number":28,"verse":"Agrippa autem ad Paulum : In modico suades me christianum fieri."},{"number":29,"verse":"Et Paulus : Opto apud Deum, et in modico et in magno, non tantum te, sed etiam omnes qui audiunt hodie fieri tales, qualis et ego sum, exceptis vinculis his."},{"number":30,"verse":"Et exsurrexit rex, et præses, et Bernice, et qui assidebant eis."},{"number":31,"verse":"Et cum secessissent, loquebantur ad invicem, dicentes : Quia nihil morte aut vinculis dignum quid fecit homo iste."},{"number":32,"verse":"Agrippa autem Festo dixit : Dimitti poterat homo hic, si non appellasset Cæsarem."}]}