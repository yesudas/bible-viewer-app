{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":27,"verses":[{"number":1,"verse":"Ut autem judicatum est navigare eum in Italiam, et tradi Paulum cum reliquis custodiis centurioni nomine Julio cohortis Augustæ,"},{"number":2,"verse":"ascendentes navem Adrumetinam, incipientes navigare circa Asiæ loca, sustulimus, perseverante nobiscum Aristarcho Macedone Thessalonicensi."},{"number":3,"verse":"Sequenti autem die devenimus Sidonem. Humane autem tractans Julius Paulum, permisit ad amicos ire, et curam sui agere."},{"number":4,"verse":"Et inde cum sustulissemus, subnavigavimus Cyprum, propterea quod essent venti contrarii."},{"number":5,"verse":"Et pelagus Ciliciæ et Pamphyliæ navigantes, venimus Lystram, quæ est Lyciæ :"},{"number":6,"verse":"et ibi inveniens centurio navem Alexandrinam navigantem in Italiam, transposuit nos in eam."},{"number":7,"verse":"Et cum multis diebus tarde navigaremus, et vix devenissemus contra Gnidum, prohibente nos vento, adnavigavimus Cretæ juxta Salmonem :"},{"number":8,"verse":"et vix juxta navigantes, venimus in locum quemdam qui vocatur Boniportus, cui juxta erat civitas Thalassa."},{"number":9,"verse":"Multo autem tempore peracto, et cum jam non esset tuta navigatio eo quod et jejunium jam præteriisset, consolabatur eos Paulus,"},{"number":10,"verse":"dicens eis : Viri, video quoniam cum injuria et multo damno non solum oneris, et navis, sed etiam animarum nostrarum incipit esse navigatio."},{"number":11,"verse":"Centurio autem gubernatori et nauclero magis credebat, quam his quæ a Paulo dicebantur."},{"number":12,"verse":"Et cum aptus portus non esset ad hiemandum, plurimi statuerunt consilium navigare inde, si quomodo possent, devenientes Phœnicen hiemare, portum Cretæ respicientem ad Africum et ad Corum."},{"number":13,"verse":"Aspirante autem austro, æstimantes propositum se tenere, cum sustulissent de Asson, legebant Cretam."},{"number":14,"verse":"Non post multum autem misit se contra ipsam ventus typhonicus, qui vocatur Euroaquilo."},{"number":15,"verse":"Cumque arrepta esset navis, et non posset conari in ventum, data nave flatibus, ferebamur."},{"number":16,"verse":"In insulam autem quamdam decurrentes, quæ vocatur Cauda, potuimus vix obtinere scapham."},{"number":17,"verse":"Qua sublata, adjutoriis utebantur, accingentes navem, timentes ne in Syrtim inciderent, summisso vase sic ferebantur."},{"number":18,"verse":"Valida autem nobis tempestate jactatis, sequenti die jactum fecerunt :"},{"number":19,"verse":"et tertia die suis manibus armamenta navis projecerunt."},{"number":20,"verse":"Neque autem sole, neque sideribus apparentibus per plures dies, et tempestate non exigua imminente, jam ablata erat spes omnis salutis nostræ."},{"number":21,"verse":"Et cum multa jejunatio fuisset, tunc stans Paulus in medio eorum, dixit : Oportebat quidem, o viri, audito me, non tollere a Creta, lucrique facere injuriam hanc et jacturam."},{"number":22,"verse":"Et nunc suadeo vobis bono animo esse : amissio enim nullius animæ erit ex vobis, præterquam navis."},{"number":23,"verse":"Astitit enim mihi hac nocte angelus Dei, cujus sum ego, et cui deservio,"},{"number":24,"verse":"dicens : Ne timeas, Paule : Cæsari te oportet assistere : et ecce donavit tibi Deus omnes qui navigant tecum."},{"number":25,"verse":"Propter quod bono animo estote, viri : credo enim Deo quia sic erit, quemadmodum dictum est mihi."},{"number":26,"verse":"In insulam autem quamdam oportet nos devenire."},{"number":27,"verse":"Sed posteaquam quartadecima nox supervenit, navigantibus nobis in Adria circa mediam noctem, suspicabantur nautæ apparere sibi aliquam regionem."},{"number":28,"verse":"Qui et summittentes bolidem, invenerunt passus viginti : et pusillum inde separati, invenerunt passus quindecim."},{"number":29,"verse":"Timentes autem ne in aspera loca incideremus, de puppi mittentes anchoras quatuor, optabant diem fieri."},{"number":30,"verse":"Nautis vero quærentibus fugere de navi, cum misissent scapham in mare, sub obtentu quasi inciperent a prora anchoras extendere,"},{"number":31,"verse":"dixit Paulus centurioni et militibus : Nisi hi in navi manserint, vos salvi fieri non potestis."},{"number":32,"verse":"Tunc absciderunt milites funes scaphæ, et passi sunt eam excidere."},{"number":33,"verse":"Et cum lux inciperet fieri, rogabat Paulus omnes sumere cibum, dicens : Quartadecima die hodie exspectantes jejuni permanetis, nihil accipientes."},{"number":34,"verse":"Propter quod rogo vos accipere cibum pro salute vestra : quia nullius vestrum capillus de capite peribit."},{"number":35,"verse":"Et cum hæc dixisset, sumens panem, gratias egit Deo in conspectu omnium : et cum fregisset, cœpit manducare."},{"number":36,"verse":"Animæquiores autem facti omnes, et ipsi sumpserunt cibum."},{"number":37,"verse":"Eramus vero universæ animæ in navi ducentæ septuaginta sex."},{"number":38,"verse":"Et satiati cibo alleviabant navem, jactantes triticum in mare."},{"number":39,"verse":"Cum autem dies factus esset, terram non agnoscebant : sinum vero quemdam considerabant habentem littus, in quem cogitabant si possent ejicere navem."},{"number":40,"verse":"Et cum anchoras sustulissent, committebant se mari, simul laxantes juncturas gubernaculorum : et levato artemone secundum auræ flatum, tendebant ad littus."},{"number":41,"verse":"Et cum incidissemus in locum dithalassum, impegerunt navem : et prora quidem fixa manebat immobilis, puppis vero solvebatur a vi maris."},{"number":42,"verse":"Militum autem consilium fuit ut custodias occiderent, ne quis cum enatasset, effugeret."},{"number":43,"verse":"Centurio autem volens servare Paulum, prohibuit fieri : jussitque eos qui possent natare, emittere se primos, et evadere, et ad terram exire :"},{"number":44,"verse":"et ceteros, alios in tabulis ferebant, quosdam super ea quæ de navi erant. Et sic factum est, ut omnes animæ evaderent ad terram."}]}