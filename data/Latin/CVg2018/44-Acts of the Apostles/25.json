{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":25,"verses":[{"number":1,"verse":"Festus ergo cum venisset in provinciam, post triduum ascendit Jerosolymam a Cæsarea."},{"number":2,"verse":"Adieruntque eum principes sacerdotum et primi Judæorum adversus Paulum : et rogabant eum,"},{"number":3,"verse":"postulantes gratiam adversus eum, ut juberet perduci eum in Jerusalem, insidias tendentes ut interficerent eum in via."},{"number":4,"verse":"Festus autem respondit servari Paulum in Cæsarea : se autem maturius profecturum."},{"number":5,"verse":"Qui ergo in vobis, ait, potentes sunt, descendentes simul, si quod est in viro crimen, accusent eum."},{"number":6,"verse":"Demoratus autem inter eos dies non amplius quam octo aut decem, descendit Cæsaream, et altera die sedit pro tribunali, et jussit Paulum adduci."},{"number":7,"verse":"Qui cum perductus esset, circumsteterunt eum, qui ab Jerosolyma descenderant Judæi, multas et graves causas objicientes, quas non poterant probare :"},{"number":8,"verse":"Paulo rationem reddente : Quoniam neque in legem Judæorum, neque in templum, neque in Cæsarem quidquam peccavi."},{"number":9,"verse":"Festus autem volens gratiam præstare Judæis, respondens Paulo, dixit : Vis Jerosolymam ascendere, et ibi de his judicari apud me ?"},{"number":10,"verse":"Dixit autem Paulus : Ad tribunal Cæsaris sto : ibi me oportet judicari : Judæis non nocui, sicut tu melius nosti."},{"number":11,"verse":"Si enim nocui, aut dignum morte aliquid feci, non recuso mori : si vero nihil est eorum quæ hi accusant me, nemo potest me illis donare. Cæsarem appello."},{"number":12,"verse":"Tunc Festus cum concilio locutus, respondit : Cæsarem appellasti ? ad Cæsarem ibis."},{"number":13,"verse":"Et cum dies aliquot transacti essent, Agrippa rex et Bernice descenderunt Cæsaream ad salutandum Festum."},{"number":14,"verse":"Et cum dies plures ibi demorarentur, Festus regi indicavit de Paulo, dicens : Vir quidam est derelictus a Felice vinctus,"},{"number":15,"verse":"de quo cum essem Jerosolymis, adierunt me principes sacerdotum et seniores Judæorum, postulantes adversus illum damnationem."},{"number":16,"verse":"Ad quos respondi : Quia non est Romanis consuetudo damnare aliquem hominem priusquam is qui accusatur præsentes habeat accusatores, locumque defendendi accipiat ad abluenda crimina."},{"number":17,"verse":"Cum ergo huc convenissent sine ulla dilatione, sequenti die sedens pro tribunali, jussi adduci virum."},{"number":18,"verse":"De quo, cum stetissent accusatores, nullam causam deferebant, de quibus ego suspicabar malum."},{"number":19,"verse":"Quæstiones vero quasdam de sua superstitione habebant adversus eum, et de quodam Jesu defuncto, quem affirmabat Paulus vivere."},{"number":20,"verse":"Hæsitans autem ego de hujusmodi quæstione, dicebam si vellet ire Jerosolymam, et ibi judicari de istis."},{"number":21,"verse":"Paulo autem appellante ut servaretur ad Augusti cognitionem, jussi servari eum, donec mittam eum ad Cæsarem."},{"number":22,"verse":"Agrippa autem dixit ad Festum : Volebam et ipse hominem audire. Cras, inquit, audies eum."},{"number":23,"verse":"Altera autem die cum venisset Agrippa et Bernice cum multa ambitione, et introissent in auditorium cum tribunis et viris principalibus civitatis, jubente Festo, adductus est Paulus."},{"number":24,"verse":"Et dicit Festus : Agrippa rex, et omnes qui simul adestis nobiscum viri, videtis hunc de quo omnis multitudo Judæorum interpellavit me Jerosolymis, petentes et acclamantes non oportere eum vivere amplius."},{"number":25,"verse":"Ego vere comperi nihil dignum morte eum admisisse. Ipso autem hoc appellante ad Augustum, judicavi mittere."},{"number":26,"verse":"De quo quid certum scribam domino, non habeo. Propter quod produxi eum ad vos, et maxime ad te, rex Agrippa, ut interrogatione facta habeam quid scribam."},{"number":27,"verse":"Sine ratione enim mihi videtur mittere vinctum, et causas ejus non significare."}]}