{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":28,"verses":[{"number":1,"verse":"Et cum evasissemus, tunc cognovimus quia Melita insula vocabatur. Barbari vero præstabant non modicam humanitatem nobis."},{"number":2,"verse":"Accensa enim pyra, reficiebant nos omnes propter imbrem qui imminebat, et frigus."},{"number":3,"verse":"Cum congregasset autem Paulus sarmentorum aliquantam multitudinem, et imposuisset super ignem, vipera a calore cum processisset, invasit manum ejus."},{"number":4,"verse":"Ut vero viderunt barbari pendentem bestiam de manu ejus, ad invicem dicebant : Utique homicida est homo hic, qui cum evaserit de mari, ultio non sinit eum vivere."},{"number":5,"verse":"Et ille quidem excutiens bestiam in ignem, nihil mali passus est."},{"number":6,"verse":"At illi existimabant eum in tumorem convertendum, et subito casurum et mori. Diu autem illis exspectantibus, et videntibus nihil mali in eo fieri, convertentes se, dicebant eum esse deum."},{"number":7,"verse":"In locis autem illis erant prædia principis insulæ, nomine Publii, qui nos suscipiens, triduo benigne exhibuit."},{"number":8,"verse":"Contigit autem patrem Publii febribus et dysenteria vexatum jacere. Ad quem Paulus intravit : et cum orasset, et imposuisset ei manus, salvavit eum."},{"number":9,"verse":"Quo facto, omnes qui in insula habebant infirmitates, accedebant, et curabantur :"},{"number":10,"verse":"qui etiam multis honoribus nos honoraverunt, et navigantibus imposuerunt quæ necessaria erant."},{"number":11,"verse":"Post menses autem tres navigavimus in navi Alexandrina, quæ in insula hiemaverat, cui erat insigne Castorum."},{"number":12,"verse":"Et cum venissemus Syracusam, mansimus ibi triduo."},{"number":13,"verse":"Inde circumlegentes devenimus Rhegium : et post unum diem, flante austro, secunda die venimus Puteolos :"},{"number":14,"verse":"ubi inventis fratribus rogati sumus manere apud eos dies septem : et sic venimus Romam."},{"number":15,"verse":"Et inde cum audissent fratres, occurrerunt nobis usque ad Appii forum, ac tres Tabernas. Quos cum vidisset Paulus, gratias agens Deo, accepit fiduciam."},{"number":16,"verse":"Cum autem venissemus Romam, permissum est Paulo manere sibimet cum custodiente se milite."},{"number":17,"verse":"Post tertium autem diem convocavit primos Judæorum. Cumque convenissent, dicebat eis : Ego, viri fratres, nihil adversus plebem faciens, aut morem paternum, vinctus ab Jerosolymis traditus sum in manus Romanorum,"},{"number":18,"verse":"qui cum interrogationem de me habuissent, voluerunt me dimittere, eo quod nulla esset causa mortis in me."},{"number":19,"verse":"Contradicentibus autem Judæis, coactus sum appellare Cæsarem, non quasi gentem meam habens aliquid accusare."},{"number":20,"verse":"Propter hanc igitur causam rogavi vos videre, et alloqui. Propter spem enim Israël catena hac circumdatus sum."},{"number":21,"verse":"At illi dixerunt ad eum : Nos neque litteras accepimus de te a Judæa, neque adveniens aliquis fratrum nuntiavit, aut locutus est quid de te malum."},{"number":22,"verse":"Rogamus autem a te audire quæ sentis : nam de secta hac notum est nobis quia ubique ei contradicitur."},{"number":23,"verse":"Cum constituissent autem illi diem, venerunt ad eum in hospitium plurimi, quibus exponebat testificans regnum Dei, suadensque eis de Jesu ex lege Moysi et prophetis a mane usque ad vesperam."},{"number":24,"verse":"Et quidam credebant his quæ dicebantur : quidam vero non credebant."},{"number":25,"verse":"Cumque invicem non essent consentientes, discedebant, dicente Paulo unum verbum : Quia bene Spiritus Sanctus locutus est per Isaiam prophetam ad patres nostros,"},{"number":26,"verse":"dicens : Vade ad populum istum, et dic ad eos : Aure audietis, et non intelligetis, et videntes videbitis, et non perspicietis."},{"number":27,"verse":"Incrassatum est enim cor populi hujus, et auribus graviter audierunt, et oculos suos compresserunt : ne forte videant oculis, et auribus audiant, et corde intelligant, et convertantur, et sanem eos."},{"number":28,"verse":"Notum ergo sit vobis, quoniam gentibus missum est hoc salutare Dei, et ipsi audient."},{"number":29,"verse":"Et cum hæc dixisset, exierunt ab eo Judæi, multam habentes inter se quæstionem."},{"number":30,"verse":"Mansit autem biennio toto in suo conducto : et suscipiebat omnes qui ingrediebantur ad eum,"},{"number":31,"verse":"prædicans regnum Dei, et docens quæ sunt de Domino Jesu Christo cum omni fiducia, sine prohibitione."}]}