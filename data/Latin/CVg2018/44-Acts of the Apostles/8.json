{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":8,"verses":[{"number":1,"verse":"Facta est autem in illa die persecutio magna in ecclesia quæ erat Jerosolymis, et omnes dispersi sunt per regiones Judææ et Samariæ præter Apostolos."},{"number":2,"verse":"Curaverunt autem Stephanum viri timorati, et fecerunt planctum magnum super eum."},{"number":3,"verse":"Saulus autem devastabat ecclesiam per domos intrans, et trahens viros ac mulieres, tradebat in custodiam."},{"number":4,"verse":"Igitur qui dispersi erant pertransibant, evangelizantes verbum Dei."},{"number":5,"verse":"Philippus autem descendens in civitatem Samariæ, prædicabat illis Christum."},{"number":6,"verse":"Intendebant autem turbæ his quæ a Philippo dicebantur, unanimiter audientes, et videntes signa quæ faciebat."},{"number":7,"verse":"Multi enim eorum qui habebant spiritus immundos, clamantes voce magna exibant. Multi autem paralytici et claudi curati sunt."},{"number":8,"verse":"Factum est ergo gaudium magnum in illa civitate."},{"number":9,"verse":"Vir autem quidam nomine Simon, qui ante fuerat in civitate magus, seducens gentem Samariæ, dicens se esse aliquem magnum :"},{"number":10,"verse":"cui auscultabant omnes a minimo usque ad maximum, dicentes : Hic est virtus Dei, quæ vocatur magna."},{"number":11,"verse":"Attendebant autem eum : propter quod multo tempore magiis suis dementasset eos."},{"number":12,"verse":"Cum vero credidissent Philippo evangelizanti de regno Dei, in nomine Jesu Christi baptizabantur viri ac mulieres."},{"number":13,"verse":"Tunc Simon et ipse credidit : et cum baptizatus esset, adhærebat Philippo. Videns etiam signa et virtutes maximas fieri, stupens admirabatur."},{"number":14,"verse":"Cum autem audissent Apostoli qui erant Jerosolymis, quod recepisset Samaria verbum Dei, miserunt ad eos Petrum et Joannem."},{"number":15,"verse":"Qui cum venissent, oraverunt pro ipsis ut acciperent Spiritum Sanctum :"},{"number":16,"verse":"nondum enim in quemquam illorum venerat, sed baptizati tantum erant in nomine Domini Jesu."},{"number":17,"verse":"Tunc imponebant manus super illos, et accipiebant Spiritum Sanctum."},{"number":18,"verse":"Cum vidisset autem Simon quia per impositionem manus Apostolorum daretur Spiritus Sanctus, obtulit eis pecuniam,"},{"number":19,"verse":"dicens : Date et mihi hanc potestatem, ut cuicumque imposuero manus, accipiat Spiritum Sanctum. Petrus autem dixit ad eum :"},{"number":20,"verse":"Pecunia tua tecum sit in perditionem : quoniam donum Dei existimasti pecunia possideri."},{"number":21,"verse":"Non est tibi pars neque sors in sermone isto : cor enim tuum non est rectum coram Deo."},{"number":22,"verse":"Pœnitentiam itaque age ab hac nequitia tua : et roga Deum, si forte remittatur tibi hæc cogitatio cordis tui."},{"number":23,"verse":"In felle enim amaritudinis, et obligatione iniquitatis, video te esse."},{"number":24,"verse":"Respondens autem Simon, dixit : Precamini vos pro me ad Dominum, ut nihil veniat super me horum quæ dixistis."},{"number":25,"verse":"Et illi quidem testificati, et locuti verbum Domini, redibant Jerosolymam, et multis regionibus Samaritanorum evangelizabant."},{"number":26,"verse":"Angelus autem Domini locutus est ad Philippum, dicens : Surge, et vade contra meridianum, ad viam quæ descendit ab Jerusalem in Gazam : hæc est deserta."},{"number":27,"verse":"Et surgens abiit. Et ecce vir Æthiops, eunuchus, potens Candacis reginæ Æthiopum, qui erat super omnes gazas ejus, venerat adorare in Jerusalem :"},{"number":28,"verse":"et revertebatur sedens super currum suum, legensque Isaiam prophetam."},{"number":29,"verse":"Dixit autem Spiritus Philippo : Accede, et adjunge te ad currum istum."},{"number":30,"verse":"Accurrens autem Philippus, audivit eum legentem Isaiam prophetam, et dixit : Putasne intelligis quæ legis ?"},{"number":31,"verse":"Qui ait : Et quomodo possum, si non aliquis ostenderit mihi ? Rogavitque Philippum ut ascenderet, et sederet secum."},{"number":32,"verse":"Locus autem Scripturæ quem legebat, erat hic : Tamquam ovis ad occisionem ductus est : et sicut agnus coram tondente se, sine voce, sic non aperuit os suum."},{"number":33,"verse":"In humilitate judicium ejus sublatum est. Generationem ejus quis enarrabit ? quoniam tolletur de terra vita ejus."},{"number":34,"verse":"Respondens autem eunuchus Philippo, dixit : Obsecro te, de quo propheta dicit hoc ? de se, an de alio aliquo ?"},{"number":35,"verse":"Aperiens autem Philippus os suum, et incipiens a Scriptura ista, evangelizavit illi Jesum."},{"number":36,"verse":"Et dum irent per viam, venerunt ad quamdam aquam : et ait eunuchus : Ecce aqua : quid prohibet me baptizari ?"},{"number":37,"verse":"Dixit autem Philippus : Si credis ex toto corde, licet. Et respondens ait : Credo Filium Dei esse Jesum Christum."},{"number":38,"verse":"Et jussit stare currum : et descenderunt uterque in aquam, Philippus et eunuchus, et baptizavit eum."},{"number":39,"verse":"Cum autem ascendissent de aqua, Spiritus Domini rapuit Philippum, et amplius non vidit eum eunuchus. Ibat autem per viam suam gaudens."},{"number":40,"verse":"Philippus autem inventus est in Azoto, et pertransiens evangelizabat civitatibus cunctis, donec veniret Cæsaream."}]}