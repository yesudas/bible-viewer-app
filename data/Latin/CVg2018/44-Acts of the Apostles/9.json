{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":9,"verses":[{"number":1,"verse":"Saulus autem adhuc spirans minarum et cædis in discipulos Domini, accessit ad principem sacerdotum,"},{"number":2,"verse":"et petiit ab eo epistolas in Damascum ad synagogas : ut si quos invenisset hujus viæ viros ac mulieres, vinctos perduceret in Jerusalem."},{"number":3,"verse":"Et cum iter faceret, contigit ut appropinquaret Damasco : et subito circumfulsit eum lux de cælo."},{"number":4,"verse":"Et cadens in terram audivit vocem dicentem sibi : Saule, Saule, quid me persequeris ?"},{"number":5,"verse":"Qui dixit : Quis es, domine ? Et ille : Ego sum Jesus, quem tu persequeris : durum est tibi contra stimulum calcitrare."},{"number":6,"verse":"Et tremens ac stupens dixit : Domine, quid me vis facere ?"},{"number":7,"verse":"Et Dominus ad eum : Surge, et ingredere civitatem, et ibi dicetur tibi quid te oporteat facere. Viri autem illi qui comitabantur cum eo, stabant stupefacti, audientes quidem vocem, neminem autem videntes."},{"number":8,"verse":"Surrexit autem Saulus de terra, apertisque oculis nihil videbat. Ad manus autem illum trahentes, introduxerunt Damascum."},{"number":9,"verse":"Et erat ibi tribus diebus non videns, et non manducavit, neque bibit."},{"number":10,"verse":"Erat autem quidam discipulus Damasci, nomine Ananias : et dixit ad illum in visu Dominus : Anania. At ille ait : Ecce ego, Domine."},{"number":11,"verse":"Et Dominus ad eum : Surge, et vade in vicum qui vocatur Rectus : et quære in domo Judæ Saulum nomine Tarsensem : ecce enim orat."},{"number":12,"verse":"(Et vidit virum Ananiam nomine, introëuntem, et imponentem sibi manus ut visum recipiat.)"},{"number":13,"verse":"Respondit autem Ananias : Domine, audivi a multis de viro hoc, quanta mala fecerit sanctis tuis in Jerusalem :"},{"number":14,"verse":"et hic habet potestatem a principibus sacerdotum alligandi omnes qui invocant nomen tuum."},{"number":15,"verse":"Dixit autem ad eum Dominus : Vade, quoniam vas electionis est mihi iste, ut portet nomen meum coram gentibus, et regibus, et filiis Israël."},{"number":16,"verse":"Ego enim ostendam illi quanta oporteat eum pro nomine meo pati."},{"number":17,"verse":"Et abiit Ananias, et introivit in domum : et imponens ei manus, dixit : Saule frater, Dominus misit me Jesus, qui apparuit tibi in via qua veniebas, ut videas, et implearis Spiritu Sancto."},{"number":18,"verse":"Et confestim ceciderunt ab oculis ejus tamquam squamæ, et visum recepit : et surgens baptizatus est."},{"number":19,"verse":"Et cum accepisset cibum, confortatus est. Fuit autem cum discipulis qui erant Damasci per dies aliquot."},{"number":20,"verse":"Et continuo in synagogis prædicabat Jesum, quoniam hic est Filius Dei."},{"number":21,"verse":"Stupebant autem omnes qui audiebant, et dicebant : Nonne hic est qui expugnabat in Jerusalem eos qui invocabant nomen istud : et huc ad hoc venit, ut vinctos illos duceret ad principes sacerdotum ?"},{"number":22,"verse":"Saulus autem multo magis convalescebat, et confundebat Judæos qui habitabant Damasci, affirmans quoniam hic est Christus."},{"number":23,"verse":"Cum autem implerentur dies multi, consilium fecerunt in unum Judæi ut eum interficerent."},{"number":24,"verse":"Notæ autem factæ sunt Saulo insidiæ eorum. Custodiebant autem et portas die ac nocte, ut eum interficerent."},{"number":25,"verse":"Accipientes autem eum discipuli nocte, per murum dimiserunt eum, submittentes in sporta."},{"number":26,"verse":"Cum autem venisset in Jerusalem, tentabat se jungere discipulis, et omnes timebant eum, non credentes quod esset discipulus."},{"number":27,"verse":"Barnabas autem apprehensum illum duxit ad Apostolos : et narravit illis quomodo in via vidisset Dominum, et quia locutus est ei, et quomodo in Damasco fiducialiter egerit in nomine Jesu."},{"number":28,"verse":"Et erat cum illis intrans et exiens in Jerusalem, et fiducialiter agens in nomine Domini."},{"number":29,"verse":"Loquebatur quoque gentibus, et disputabat cum Græcis : illi autem quærebant occidere eum."},{"number":30,"verse":"Quod cum cognovissent fratres, deduxerunt eum Cæsaream, et dimiserunt Tarsum."},{"number":31,"verse":"Ecclesia quidem per totam Judæam, et Galilæam, et Samariam habebat pacem, et ædificabatur ambulans in timore Domini, et consolatione Sancti Spiritus replebatur."},{"number":32,"verse":"Factum est autem, ut Petrus dum pertransiret universos, deveniret ad sanctos qui habitabant Lyddæ."},{"number":33,"verse":"Invenit autem ibi hominem quemdam, nomine Æneam, ab annis octo jacentem in grabato, qui erat paralyticus."},{"number":34,"verse":"Et ait illi Petrus : Ænea, sanat te Dominus Jesus Christus : surge, et sterne tibi. Et continuo surrexit."},{"number":35,"verse":"Et viderunt eum omnes qui habitabant Lyddæ et Saronæ : qui conversi sunt ad Dominum."},{"number":36,"verse":"In Joppe autem fuit quædam discipula, nomine Tabitha, quæ interpretata dicitur Dorcas. Hæc erat plena operibus bonis et eleemosynis quas faciebat."},{"number":37,"verse":"Factum est autem in diebus illis ut infirmata moreretur. Quam cum lavissent, posuerunt eam in cœnaculo."},{"number":38,"verse":"Cum autem prope esset Lydda ad Joppen, discipuli, audientes quia Petrus esset in ea, miserunt duos viros ad eum, rogantes : Ne pigriteris venire ad nos."},{"number":39,"verse":"Exsurgens autem Petrus, venit cum illis. Et cum advenisset, duxerunt illum in cœnaculum : et circumsteterunt illum omnes viduæ flentes, et ostendentes ei tunicas et vestes quas faciebat illis Dorcas."},{"number":40,"verse":"Ejectis autem omnibus foras, Petrus ponens genua oravit : et conversus ad corpus, dixit : Tabitha, surge. At illa aperuit oculos suos : et viso Petro, resedit."},{"number":41,"verse":"Dans autem illi manum, erexit eam. Et cum vocasset sanctos et viduas, assignavit eam vivam."},{"number":42,"verse":"Notum autem factum est per universam Joppen : et crediderunt multi in Domino."},{"number":43,"verse":"Factum est autem ut dies multos moraretur in Joppe, apud Simonem quemdam coriarium."}]}