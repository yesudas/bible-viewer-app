{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":1,"verses":[{"number":1,"verse":"Primum quidem sermonem feci de omnibus, o Theophile, quæ cœpit Jesus facere et docere"},{"number":2,"verse":"usque in diem qua præcipiens Apostolis per Spiritum Sanctum, quos elegit, assumptus est :"},{"number":3,"verse":"quibus et præbuit seipsum vivum post passionem suam in multis argumentis, per dies quadraginta apparens eis, et loquens de regno Dei."},{"number":4,"verse":"Et convescens, præcepit eis ab Jerosolymis ne discederent, sed exspectarent promissionem Patris, quam audistis (inquit) per os meum :"},{"number":5,"verse":"quia Joannes quidem baptizavit aqua, vos autem baptizabimini Spiritu Sancto non post multos hos dies."},{"number":6,"verse":"Igitur qui convenerant, interrogabant eum, dicentes : Domine, si in tempore hoc restitues regnum Israël ?"},{"number":7,"verse":"Dixit autem eis : Non est vestrum nosse tempora vel momenta quæ Pater posuit in sua potestate :"},{"number":8,"verse":"sed accipietis virtutem supervenientis Spiritus Sancti in vos, et eritis mihi testes in Jerusalem, et in omni Judæa, et Samaria, et usque ad ultimum terræ."},{"number":9,"verse":"Et cum hæc dixisset, videntibus illis, elevatus est : et nubes suscepit eum ab oculis eorum."},{"number":10,"verse":"Cumque intuerentur in cælum euntem illum, ecce duo viri astiterunt juxta illos in vestibus albis,"},{"number":11,"verse":"qui et dixerunt : Viri Galilæi, quid statis aspicientes in cælum ? Hic Jesus, qui assumptus est a vobis in cælum, sic veniet quemadmodum vidistis eum euntem in cælum."},{"number":12,"verse":"Tunc reversi sunt Jerosolymam a monte qui vocatur Oliveti, qui est juxta Jerusalem, sabbati habens iter."},{"number":13,"verse":"Et cum introissent in cœnaculum, ascenderunt ubi manebant Petrus, et Joannes, Jacobus, et Andreas, Philippus, et Thomas, Bartholomæus, et Matthæus, Jacobus Alphæi, et Simon Zelotes, et Judas Jacobi."},{"number":14,"verse":"Hi omnes erant perseverantes unanimiter in oratione cum mulieribus, et Maria matre Jesu, et fratribus ejus."},{"number":15,"verse":"In diebus illis, exsurgens Petrus in medio fratrum, dixit (erat autem turba hominum simul, fere centum viginti) :"},{"number":16,"verse":"Viri fratres, oportet impleri Scripturam quam prædixit Spiritus Sanctus per os David de Juda, qui fuit dux eorum qui comprehenderunt Jesum :"},{"number":17,"verse":"qui connumeratus erat in nobis, et sortitus est sortem ministerii hujus."},{"number":18,"verse":"Et hic quidem possedit agrum de mercede iniquitatis, et suspensus crepuit medius : et diffusa sunt omnia viscera ejus."},{"number":19,"verse":"Et notum factum est omnibus habitantibus Jerusalem, ita ut appellaretur ager ille, lingua eorum, Haceldama, hoc est, ager sanguinis."},{"number":20,"verse":"Scriptum est enim in libro Psalmorum : Fiat commoratio eorum deserta, et non sit qui inhabitet in ea : et episcopatum ejus accipiat alter."},{"number":21,"verse":"Oportet ergo ex his viris qui nobiscum sunt congregati in omni tempore quo intravit et exivit inter nos Dominus Jesus,"},{"number":22,"verse":"incipiens a baptismate Joannis usque in diem qua assumptus est a nobis, testem resurrectionis ejus nobiscum fieri unum ex istis."},{"number":23,"verse":"Et statuerunt duos, Joseph, qui vocabatur Barsabas, qui cognominatus est Justus, et Mathiam."},{"number":24,"verse":"Et orantes dixerunt : Tu Domine, qui corda nosti omnium, ostende quem elegeris ex his duobus unum,"},{"number":25,"verse":"accipere locum ministerii hujus et apostolatus, de quo prævaricatus est Judas ut abiret in locum suum."},{"number":26,"verse":"Et dederunt sortes eis, et cecidit sors super Mathiam : et annumeratus est cum undecim Apostolis."}]}