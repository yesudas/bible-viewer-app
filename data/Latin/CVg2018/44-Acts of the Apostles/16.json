{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":16,"verses":[{"number":1,"verse":"Pervenit autem Derben et Lystram. Et ecce discipulus quidam erat ibi nomine Timotheus, filius mulieris Judææ fidelis, patre gentili."},{"number":2,"verse":"Huic testimonium bonum reddebant qui in Lystris erant et Iconio fratres."},{"number":3,"verse":"Hunc voluit Paulus secum proficisci : et assumens circumcidit eum propter Judæos qui erant in illis locis. Sciebant enim omnes quod pater ejus erat gentilis."},{"number":4,"verse":"Cum autem pertransirent civitates, tradebant eis custodiri dogmata quæ erant decreta ab Apostolis et senioribus qui erant Jerosolymis."},{"number":5,"verse":"Et ecclesiæ quidem confirmabantur fide, et abundabunt numero quotidie."},{"number":6,"verse":"Transeuntes autem Phrygiam et Galatiæ regionem, vetati sunt a Spiritu Sancto loqui verbum Dei in Asia."},{"number":7,"verse":"Cum venissent autem in Mysiam, tentabant ire in Bithyniam : et non permisit eos Spiritus Jesu."},{"number":8,"verse":"Cum autem pertransissent Mysiam, descenderunt Troadem :"},{"number":9,"verse":"et visio per noctem Paulo ostensa est : vir Macedo quidam erat stans et deprecans eum, et dicens : Transiens in Macedoniam, adjuva nos."},{"number":10,"verse":"Ut autem visum vidit, statim quæsivimus proficisci in Macedoniam, certi facti quod vocasset nos Deus evangelizare eis."},{"number":11,"verse":"Navigantes autem a Troade, recto cursu venimus Samothraciam, et sequenti die Neapolim :"},{"number":12,"verse":"et inde Philippos, quæ est prima partis Macedoniæ civitas, colonia. Eramus autem in hac urbe diebus aliquot, conferentes."},{"number":13,"verse":"Die autem sabbatorum egressi sumus foras portam juxta flumen, ubi videbatur oratio esse : et sedentes loquebamur mulieribus quæ convenerant."},{"number":14,"verse":"Et quædam mulier nomine Lydia, purpuraria civitatis Thyatirenorum, colens Deum, audivit : cujus Dominus aperuit cor intendere his quæ dicebantur a Paulo."},{"number":15,"verse":"Cum autem baptizata esset, et domus ejus, deprecata est, dicens : Si judicastis me fidelem Domino esse, introite in domum meam, et manete. Et coëgit nos."},{"number":16,"verse":"Factum est autem euntibus nobis ad orationem, puellam quamdam habentem spiritum pythonem obviare nobis, quæ quæstum magnum præstabat dominis suis divinando."},{"number":17,"verse":"Hæc subsecuta Paulum et nos, clamabat dicens : Isti homines servi Dei excelsi sunt, qui annuntiant vobis viam salutis."},{"number":18,"verse":"Hoc autem faciebat multis diebus. Dolens autem Paulus, et conversus, spiritui dixit : Præcipio tibi in nomine Jesu Christi exire ab ea. Et exiit eadem hora."},{"number":19,"verse":"Videntes autem domini ejus quia exivit spes quæstus eorum, apprehendentes Paulum et Silam, perduxerunt in forum ad principes :"},{"number":20,"verse":"et offerentes eos magistratibus, dixerunt : Hi homines conturbant civitatem nostram, cum sint Judæi :"},{"number":21,"verse":"et annuntiant morem quem non licet nobis suscipere neque facere, cum simus Romani."},{"number":22,"verse":"Et cucurrit plebs adversus eos : et magistratus, scissis tunicis eorum, jusserunt eos virgis cædi."},{"number":23,"verse":"Et cum multas plagas eis imposuissent, miserunt eos in carcerem, præcipientes custodi ut diligenter custodiret eos."},{"number":24,"verse":"Qui cum tale præceptum accepisset, misit eos in interiorem carcerem, et pedes eorum strinxit ligno."},{"number":25,"verse":"Media autem nocte Paulus et Silas orantes, laudabant Deum : et audiebant eos qui in custodia erant."},{"number":26,"verse":"Subito vero terræmotus factus est magnus, ita ut moverentur fundamenta carceris. Et statim aperta sunt omnia ostia : et universorum vincula soluta sunt."},{"number":27,"verse":"Expergefactus autem custos carceris, et videns januas apertas carceris, evaginato gladio volebat se interficere, æstimans fugisse vinctos."},{"number":28,"verse":"Clamavit autem Paulus voce magna, dicens : Nihil tibi mali feceris : universi enim hic sumus."},{"number":29,"verse":"Petitoque lumine, introgressus est : et tremefactus procidit Paulo et Silæ ad pedes :"},{"number":30,"verse":"et producens eos foras, ait : Domini, quid me oportet facere, ut salvus fiam ?"},{"number":31,"verse":"At illi dixerunt : Crede in Dominum Jesum, et salvus eris tu, et domus tua."},{"number":32,"verse":"Et locuti sunt ei verbum Domini cum omnibus qui erant in domo ejus."},{"number":33,"verse":"Et tollens eos in illa hora noctis, lavit plagas eorum : et baptizatus est ipse, et omnis domus ejus continuo."},{"number":34,"verse":"Cumque perduxisset eos in domum suam, apposuit eis mensam, et lætatus est cum omni domo sua credens Deo."},{"number":35,"verse":"Et cum dies factus esset, miserunt magistratus lictores, dicentes : Dimitte homines illos."},{"number":36,"verse":"Nuntiavit autem custos carceris verba hæc Paulo : Quia miserunt magistratus ut dimittamini : nunc igitur exeuntes, ite in pace."},{"number":37,"verse":"Paulus autem dixit eis : Cæsos nos publice, indemnatos homines Romanos, miserunt in carcerem : et nunc occulte nos ejiciunt ? Non ita : sed veniant,"},{"number":38,"verse":"et ipsi nos ejiciant. Nuntiaverunt autem magistratibus lictores verba hæc. Timueruntque audito quod Romani essent :"},{"number":39,"verse":"et venientes deprecati sunt eos, et educentes rogabant ut egrederentur de urbe."},{"number":40,"verse":"Exeuntes autem de carcere, introierunt ad Lydiam : et visis fratribus consolati sunt eos, et profecti sunt."}]}