{"bibleAbbr":"CVg2018","bookName":"Acts of the Apostles","bookEnglishName":"Acts of the Apostles","chapterNumber":5,"verses":[{"number":1,"verse":"Vir autem quidam nomine Ananias, cum Saphira uxore suo vendidit agrum,"},{"number":2,"verse":"et fraudavit de pretio agri, conscia uxore sua : et afferens partem quamdam, ad pedes Apostolorum posuit."},{"number":3,"verse":"Dixit autem Petrus : Anania, cur tentavit Satanas cor tuum, mentiri te Spiritui Sancto, et fraudare de pretio agri ?"},{"number":4,"verse":"nonne manens tibi manebat, et venundatum in tua erat potestate ? quare posuisti in corde tuo hanc rem ? non es mentitus hominibus, sed Deo."},{"number":5,"verse":"Audiens autem Ananias hæc verba, cecidit, et expiravit. Et factus est timor magnus super omnes qui audierunt."},{"number":6,"verse":"Surgentes autem juvenes amoverunt eum, et efferentes sepelierunt."},{"number":7,"verse":"Factum est autem quasi horarum trium spatium, et uxor ipsius, nesciens quod factum fuerat, introivit."},{"number":8,"verse":"Dixit autem ei Petrus : Dic mihi mulier, si tanti agrum vendidistis ? At illa dixit : Etiam tanti."},{"number":9,"verse":"Petrus autem ad eam : Quid utique convenit vobis tentare Spiritum Domini ? Ecce pedes eorum qui sepelierunt virum tuum ad ostium, et efferent te."},{"number":10,"verse":"Confestim cecidit ante pedes ejus, et expiravit. Intrantes autem juvenes invenerunt illam mortuam : et extulerunt, et sepelierunt ad virum suum."},{"number":11,"verse":"Et factus est timor magnus in universa ecclesia, et in omnes qui audierunt hæc."},{"number":12,"verse":"Per manus autem Apostolorum fiebant signa et prodigia multa in plebe. Et erant unanimiter omnes in porticu Salomonis."},{"number":13,"verse":"Ceterorum autem nemo audebat se conjungere illis : sed magnificabat eos populus."},{"number":14,"verse":"Magis autem augebatur credentium in Domino multitudo virorum ac mulierum,"},{"number":15,"verse":"ita ut in plateas ejicerent infirmos, et ponerent in lectulis et grabatis, ut, veniente Petro, saltem umbra illius obumbraret quemquam illorum, et liberarentur ab infirmitatibus suis."},{"number":16,"verse":"Concurrebat autem et multitudo vicinarum civitatum Jerusalem, afferentes ægros, et vexatos a spiritibus immundis : qui curabantur omnes."},{"number":17,"verse":"Exsurgens autem princeps sacerdotum, et omnes qui cum illo erant (quæ est hæresis sadducæorum), repleti sunt zelo :"},{"number":18,"verse":"et injecerunt manus in Apostolos, et posuerunt eos in custodia publica."},{"number":19,"verse":"Angelus autem Domini per noctem aperiens januas carceris, et educens eos, dixit :"},{"number":20,"verse":"Ite, et stantes loquimini in templo plebi omnia verba vitæ hujus."},{"number":21,"verse":"Qui cum audissent, intraverunt diluculo in templum, et docebant. Adveniens autem princeps sacerdotum, et qui cum eo erant, convocaverunt concilium, et omnes seniores filiorum Israël : et miserunt ad carcerem ut adducerentur."},{"number":22,"verse":"Cum autem venissent ministri, et aperto carcere non invenissent illos, reversi nuntiaverunt,"},{"number":23,"verse":"dicentes : Carcerem quidem invenimus clausum cum omni diligentia, et custodes stantes ante januas : aperientes autem neminem intus invenimus."},{"number":24,"verse":"Ut autem audierunt hos sermones magistratus templi et principes sacerdotum, ambigebant de illis quidnam fieret."},{"number":25,"verse":"Adveniens autem quidam, nuntiavit eis : Quia ecce viri quos posuistis in carcerem, sunt in templo, stantes et docentes populum."},{"number":26,"verse":"Tunc abiit magistratus cum ministris, et adduxit illos sine vi : timebant enim populum ne lapidarentur."},{"number":27,"verse":"Et cum adduxissent illos, statuerunt in concilio : et interrogavit eos princeps sacerdotum,"},{"number":28,"verse":"dicens : Præcipiendo præcepimus vobis ne doceretis in nomine isto, et ecce replestis Jerusalem doctrina vestra : et vultis inducere super nos sanguinem hominis istius."},{"number":29,"verse":"Respondens autem Petrus et Apostoli, dixerunt : Obedire oportet Deo magis quam hominibus."},{"number":30,"verse":"Deus patrum nostrorum suscitavit Jesum, quem vos interemistis, suspendentes in ligno."},{"number":31,"verse":"Hunc principem et salvatorem Deus exaltavit dextera sua ad dandam pœnitentiam Israëli, et remissionem peccatorum :"},{"number":32,"verse":"et nos sumus testes horum verborum, et Spiritus Sanctus, quem dedit Deus omnibus obedientibus sibi."},{"number":33,"verse":"Hæc cum audissent, dissecabantur, et cogitabant interficere illos."},{"number":34,"verse":"Surgens autem quidam in concilio pharisæus, nomine Gamaliel, legis doctor, honorabilis universæ plebi, jussit foras ad breve homines fieri,"},{"number":35,"verse":"dixitque ad illos : Viri Israëlitæ, attendite vobis super hominibus istis quid acturi sitis."},{"number":36,"verse":"Ante hos enim dies extitit Theodas, dicens se esse aliquem, cui consensit numerus virorum circiter quadringentorum : qui occisus est, et omnes qui credebant ei, dissipati sunt, et redacti ad nihilum."},{"number":37,"verse":"Post hunc extitit Judas Galilæus in diebus professionis, et avertit populum post se : et ipse periit, et omnes quotquot consenserunt ei, dispersi sunt."},{"number":38,"verse":"Et nunc itaque dico vobis, discedite ab hominibus istis, et sinite illos : quoniam si est ex hominibus consilium hoc aut opus, dissolvetur :"},{"number":39,"verse":"si vero ex Deo est, non poteritis dissolvere illud, ne forte et Deo repugnare inveniamini. Consenserunt autem illi."},{"number":40,"verse":"Et convocantes Apostolos, cæsis denuntiaverunt ne omnino loquerentur in nomine Jesu, et dimiserunt eos."},{"number":41,"verse":"Et illi quidem ibant gaudentes a conspectu concilii, quoniam digni habiti sunt pro nomine Jesu contumeliam pati."},{"number":42,"verse":"Omni autem die non cessabant in templo et circa domos, docentes et evangelizantes Christum Jesum."}]}