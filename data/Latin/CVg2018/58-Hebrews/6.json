{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":6,"verses":[{"number":1,"verse":"Quapropter intermittentes inchoationis Christi sermonem, ad perfectiora feramur, non rursum jacientes fundamentum pœnitentiæ ab operibus mortuis, et fidei ad Deum,"},{"number":2,"verse":"baptismatum doctrinæ, impositionis quoque manuum, ac resurrectionis mortuorum, et judicii æterni."},{"number":3,"verse":"Et hoc faciemus, si quidem permiserit Deus."},{"number":4,"verse":"Impossibile est enim eos qui semel sunt illuminati, gustaverunt etiam donum cæleste, et participes facti sunt Spiritus Sancti,"},{"number":5,"verse":"gustaverunt nihilominus bonum Dei verbum, virtutesque sæculi venturi,"},{"number":6,"verse":"et prolapsi sunt ; rursus renovari ad pœnitentiam, rursum crucifigentes sibimetipsis Filium Dei, et ostentui habentes."},{"number":7,"verse":"Terra enim sæpe venientem super se bibens imbrem, et generans herbam opportunam illis, a quibus colitur, accipit benedictionem a Deo :"},{"number":8,"verse":"proferens autem spinas ac tribulos, reproba est, et maledicto proxima : cujus consummatio in combustionem."},{"number":9,"verse":"Confidimus autem de vobis dilectissimi meliora, et viciniora saluti : tametsi ita loquimur."},{"number":10,"verse":"Non enim injustus Deus, ut obliviscatur operis vestri, et dilectionis, quam ostendistis in nomine ipsius, qui ministrastis sanctis, et ministratis."},{"number":11,"verse":"Cupimus autem unumquemque vestrum eamdem ostentare sollicitudinem ad expletionem spei usque in finem :"},{"number":12,"verse":"ut non segnes efficiamini, verum imitatores eorum, qui fide, et patientia hæreditabunt promissiones."},{"number":13,"verse":"Abrahæ namque promittens Deus, quoniam neminem habuit, per quem juraret, majorem, juravit per semetipsum,"},{"number":14,"verse":"dicens : Nisi benedicens benedicam te, et multiplicans multiplicabo te."},{"number":15,"verse":"Et sic longanimiter ferens, adeptus est repromissionem."},{"number":16,"verse":"Homines enim per majorem sui jurant : et omnis controversiæ eorum finis, ad confirmationem, est juramentum."},{"number":17,"verse":"In quo abundantius volens Deus ostendere pollicitationis hæredibus, immobilitatem consilii sui, interposuit jusjurandum :"},{"number":18,"verse":"ut per duas res immobiles, quibus impossibile est mentiri Deum, fortissimum solatium habeamus, qui confugimus ad tenendam propositam spem,"},{"number":19,"verse":"quam sicut anchoram habemus animæ tutam ac firmam, et incedentem usque ad interiora velaminis,"},{"number":20,"verse":"ubi præcursor pro nobis introivit Jesus, secundum ordinem Melchisedech pontifex factus in æternum."}]}