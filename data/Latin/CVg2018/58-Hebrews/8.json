{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":8,"verses":[{"number":1,"verse":"Capitulum autem super ea quæ dicuntur : Talem habemus pontificem, qui consedit in dextera sedis magnitudinis in cælis,"},{"number":2,"verse":"sanctorum minister, et tabernaculi veri, quod fixit Dominus, et non homo."},{"number":3,"verse":"Omnis enim pontifex ad offerendum munera, et hostias constituitur : unde necesse est et hunc habere aliquid, quod offerat."},{"number":4,"verse":"Si ergo esset super terram, nec esset sacerdos : cum essent qui offerent secundum legem munera,"},{"number":5,"verse":"qui exemplari, et umbræ deserviunt cælestium. Sicut responsum est Moysi, cum consummaret tabernaculum : Vide (inquit) omnia facito secundum exemplar, quod tibi ostensum est in monte."},{"number":6,"verse":"Nunc autem melius sortitus est ministerium, quanto et melioris testamenti mediator est, quod in melioribus repromissionibus sancitum est."},{"number":7,"verse":"Nam si illud prius culpa vacasset, non utique secundi locus inquireretur."},{"number":8,"verse":"Vituperans enim eos dicit : Ecce dies venient, dicit Dominus : et consummabo super domum Israël, et super domum Juda, testamentum novum,"},{"number":9,"verse":"non secundum testamentum quod feci patribus eorum in die qua apprehendi manum eorum ut educerem illos de terra Ægypti : quoniam ipsi non permanserunt in testamento meo : et ego neglexi eos, dicit Dominus."},{"number":10,"verse":"Quia hoc est testamentum quod disponam domui Israël post dies illos, dicit Dominus : dando leges meas in mentem eorum, et in corde eorum superscribam eas : et ero eis in Deum, et ipsi erunt mihi in populum :"},{"number":11,"verse":"et non docebit unusquisque proximum suum, et unusquisque fratrem suum, dicens : Cognosce Dominum : quoniam omnes scient me a minore usque ad majorem eorum :"},{"number":12,"verse":"quia propitius ero iniquitatibus eorum, et peccatorum eorum jam non memorabor."},{"number":13,"verse":"Dicendo autem novum : veteravit prius. Quod autem antiquatur, et senescit, prope interitum est."}]}