{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":9,"verses":[{"number":1,"verse":"Habuit quidem et prius justificationes culturæ, et Sanctum sæculare."},{"number":2,"verse":"Tabernaculum enim factum est primum, in quo erant candelabra, et mensa, et propositio panum, quæ dicitur Sancta."},{"number":3,"verse":"Post velamentum autem secundum, tabernaculum, quod dicitur Sancta sanctorum :"},{"number":4,"verse":"aureum habens thuribulum, et arcam testamenti circumtectam ex omni parte auro, in qua urna aurea habens manna, et virga Aaron, quæ fronduerat, et tabulæ testamenti,"},{"number":5,"verse":"superque eam erant cherubim gloriæ obumbrantia propitiatorium : de quibus non est modo dicendum per singula."},{"number":6,"verse":"His vero ita compositis, in priori quidem tabernaculo semper introibant sacerdotes, sacrificiorum officia consummantes :"},{"number":7,"verse":"in secundo autem semel in anno solus pontifex non sine sanguine, quem offert pro sua et populi ignorantia :"},{"number":8,"verse":"hoc significante Spiritu Sancto, nondum propalatam esse sanctorum viam, adhuc priore tabernaculo habente statum :"},{"number":9,"verse":"quæ parabola est temporis instantis : juxta quam munera, et hostiæ offeruntur, quæ non possunt juxta conscientiam perfectum facere servientem, solummodo in cibis, et in potibus,"},{"number":10,"verse":"et variis baptismatibus, et justitiis carnis usque ad tempus correctionis impositis."},{"number":11,"verse":"Christus autem assistens pontifex futurorum bonorum, per amplius et perfectius tabernaculum, non manufactum, id est, non hujus creationis :"},{"number":12,"verse":"neque per sanguinem hircorum aut vitulorum, sed per proprium sanguinem introivit semel in Sancta, æterna redemptione inventa."},{"number":13,"verse":"Si enim sanguis hircorum et taurorum, et cinis vitulæ aspersus inquinatos sanctificat ad emundationem carnis :"},{"number":14,"verse":"quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi ?"},{"number":15,"verse":"Et ideo novi testamenti mediator est : ut morte intercedente, in redemptionem earum prævaricationum, quæ erant sub priori testamento, repromissionem accipiant qui vocati sunt æternæ hæreditatis."},{"number":16,"verse":"Ubi enim testamentum est, mors necesse est intercedat testatoris."},{"number":17,"verse":"Testamentum enim in mortuis confirmatum est : alioquin nondum valet, dum vivit qui testatus est."},{"number":18,"verse":"Unde nec primum quidem sine sanguine dedicatum est."},{"number":19,"verse":"Lecto enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit,"},{"number":20,"verse":"dicens : Hic sanguis testamenti, quod mandavit ad vos Deus."},{"number":21,"verse":"Etiam tabernaculum et omnia vasa ministerii sanguine similiter aspersit."},{"number":22,"verse":"Et omnia pene in sanguine secundum legem mundantur : et sine sanguinis effusione non fit remissio."},{"number":23,"verse":"Necesse est ergo exemplaria quidem cælestium his mundari : ipsa autem cælestia melioribus hostiis quam istis."},{"number":24,"verse":"Non enim in manufacta Sancta Jesus introivit exemplaria verorum : sed in ipsum cælum, ut appareat nunc vultui Dei pro nobis :"},{"number":25,"verse":"neque ut sæpe offerat semetipsum, quemadmodum pontifex intrat in Sancta per singulos annos in sanguine alieno :"},{"number":26,"verse":"alioquin oportebat eum frequenter pati ab origine mundi : nunc autem semel in consummatione sæculorum, ad destitutionem peccati, per hostiam suam apparuit."},{"number":27,"verse":"Et quemadmodum statutum est hominibus semel mori, post hoc autem judicium :"},{"number":28,"verse":"sic et Christus semel oblatus est ad multorum exhaurienda peccata : secundo sine peccato apparebit exspectantibus se, in salutem."}]}