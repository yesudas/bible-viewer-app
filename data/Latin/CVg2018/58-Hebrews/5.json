{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":5,"verses":[{"number":1,"verse":"Omnis namque pontifex ex hominibus assumptus, pro hominibus constituitur in iis quæ sunt ad Deum, ut offerat dona, et sacrificia pro peccatis :"},{"number":2,"verse":"qui condolere possit iis qui ignorant et errant : quoniam et ipse circumdatus est infirmitate :"},{"number":3,"verse":"et propterea debet, quemadmodum pro populo, ita etiam et pro semetipso offerre pro peccatis."},{"number":4,"verse":"Nec quisquam sumit sibi honorem, sed qui vocatur a Deo, tamquam Aaron."},{"number":5,"verse":"Sic et Christus non semetipsum clarificavit ut pontifex fieret : sed qui locutus est ad eum : Filius meus es tu, ego hodie genui te."},{"number":6,"verse":"Quemadmodum et in alio loco dicit : Tu es sacerdos in æternum, secundum ordinem Melchisedech."},{"number":7,"verse":"Qui in diebus carnis suæ preces, supplicationesque ad eum qui possit illum salvum facere a morte cum clamore valido, et lacrimis offerens, exauditus est pro sua reverentia."},{"number":8,"verse":"Et quidem cum esset Filius Dei, didicit ex iis, quæ passus est, obedientiam :"},{"number":9,"verse":"et consummatus, factus est omnibus obtemperantibus sibi, causa salutis æternæ,"},{"number":10,"verse":"appellatus a Deo pontifex juxta ordinem Melchisedech."},{"number":11,"verse":"De quo nobis grandis sermo, et ininterpretabilis ad dicendum : quoniam imbecilles facti estis ad audiendum."},{"number":12,"verse":"Etenim cum deberetis magistri esse propter tempus, rursum indigetis ut vos doceamini quæ sint elementa exordii sermonum Dei : et facti estis quibus lacte opus sit, non solido cibo."},{"number":13,"verse":"Omnis enim, qui lactis est particeps, expers est sermonis justitiæ : parvulus enim est."},{"number":14,"verse":"Perfectorum autem est solidus cibus : eorum, qui pro consuetudine exercitatos habent sensus ad discretionem boni ac mali."}]}