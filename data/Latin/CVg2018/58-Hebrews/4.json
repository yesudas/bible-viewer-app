{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":4,"verses":[{"number":1,"verse":"Timeamus ergo ne forte relicta pollicitatione introëundi in requiem ejus, existimetur aliquis ex vobis deesse."},{"number":2,"verse":"Etenim et nobis nuntiatum est, quemadmodum et illis : sed non profuit illis sermo auditus, non admistus fidei ex iis quæ audierunt."},{"number":3,"verse":"Ingrediemur enim in requiem, qui credidimus : quemadmodum dixit : Sicut juravi in ira mea : Si introibunt in requiem meam : et quidem operibus ab institutione mundi perfectis."},{"number":4,"verse":"Dixit enim in quodam loco de die septima sic : Et requievit Deus die septima ab omnibus operibus suis."},{"number":5,"verse":"Et in isto rursum : Si introibunt in requiem meam."},{"number":6,"verse":"Quoniam ergo superest introire quosdam in illam, et ii, quibus prioribus annuntiatum est, non introierunt propter incredulitatem :"},{"number":7,"verse":"iterum terminat diem quemdam, Hodie, in David dicendo, post tantum temporis, sicut supra dictum est : Hodie si vocem ejus audieritis, nolite obdurare corda vestra."},{"number":8,"verse":"Nam si eis Jesus requiem præstitisset, numquam de alia loqueretur, posthac, die."},{"number":9,"verse":"Itaque relinquitur sabbatismus populo Dei."},{"number":10,"verse":"Qui enim ingressus est in requiem ejus, etiam ipse requievit ab operibus suis, sicut a suis Deus."},{"number":11,"verse":"Festinemus ergo ingredi in illam requiem : ut ne in idipsum quis incidat incredulitatis exemplum."},{"number":12,"verse":"Vivus est enim sermo Dei, et efficax et penetrabilior omni gladio ancipiti : et pertingens usque ad divisionem animæ ac spiritus : compagum quoque ac medullarum, et discretor cogitationum et intentionum cordis."},{"number":13,"verse":"Et non est ulla creatura invisibilis in conspectu ejus : omnia autem nuda et aperta sunt oculis ejus, ad quem nobis sermo."},{"number":14,"verse":"Habentes ergo pontificem magnum qui penetravit cælos, Jesum Filium Dei, teneamus confessionem."},{"number":15,"verse":"Non enim habemus pontificem qui non possit compati infirmitatibus nostris : tentatum autem per omnia pro similitudine absque peccato."},{"number":16,"verse":"Adeamus ergo cum fiducia ad thronum gratiæ : ut misericordiam consequamur, et gratiam inveniamus in auxilio opportuno."}]}