{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":7,"verses":[{"number":1,"verse":"Hic enim Melchisedech, rex Salem, sacerdos Dei summi, qui obviavit Abrahæ regresso a cæde regum, et benedixit ei :"},{"number":2,"verse":"cui et decimas omnium divisit Abraham : primum quidem qui interpretatur rex justitiæ : deinde autem et rex Salem, quod est, rex pacis,"},{"number":3,"verse":"sine patre, sine matre, sine genealogia, neque initium dierum, neque finem vitæ habens, assimilatus autem Filio Dei, manet sacerdos in perpetuum."},{"number":4,"verse":"Intuemini autem quantus sit hic, cui et decimas dedit de præcipuis Abraham patriarcha."},{"number":5,"verse":"Et quidem de filiis Levi sacerdotium accipientes, mandatum habent decimas sumere a populo secundum legem, id est, a fratribus suis : quamquam et ipsi exierint de lumbis Abrahæ."},{"number":6,"verse":"Cujus autem generatio non annumeratur in eis, decimas sumpsit ab Abraham, et hunc, qui habebat repromissiones, benedixit."},{"number":7,"verse":"Sine ulla autem contradictione, quod minus est, a meliore benedicitur."},{"number":8,"verse":"Et hic quidem, decimas morientes homines accipiunt : ibi autem contestatur, quia vivit."},{"number":9,"verse":"Et (ut ita dictum sit) per Abraham, et Levi, qui decimas accepit, decimatus est :"},{"number":10,"verse":"adhuc enim in lumbis patris erat, quando obviavit ei Melchisedech."},{"number":11,"verse":"Si ergo consummatio per sacerdotium Leviticum erat (populus enim sub ipso legem accepit) quid adhuc necessarium fuit secundum ordinem Melchisedech, alium surgere sacerdotem, et non secundum ordinem Aaron dici ?"},{"number":12,"verse":"Translato enim sacerdotio, necesse est ut et legis translatio fiat."},{"number":13,"verse":"In quo enim hæc dicuntur, de alia tribu est, de qua nullus altari præsto fuit."},{"number":14,"verse":"Manifestum est enim quod ex Juda ortus sit Dominus noster : in qua tribu nihil de sacerdotibus Moyses locutus est."},{"number":15,"verse":"Et amplius adhuc manifestum est : si secundum similitudinem Melchisedech exsurgat alius sacerdos,"},{"number":16,"verse":"qui non secundum legem mandati carnalis factus est, sed secundum virtutem vitæ insolubilis."},{"number":17,"verse":"Contestatur enim : Quoniam tu es sacerdos in æternum, secundum ordinem Melchisedech."},{"number":18,"verse":"Reprobatio quidem fit præcedentis mandati, propter infirmitatem ejus, et inutilitatem :"},{"number":19,"verse":"nihil enim ad perfectum adduxit lex : introductio vero melioris spei, per quam proximamus ad Deum."},{"number":20,"verse":"Et quantum est non sine jurejurando (alii quidem sine jurejurando sacerdotes facti sunt,"},{"number":21,"verse":"hic autem cum jurejurando per eum, qui dixit ad illum : Juravit Dominus, et non pœnitebit eum : tu es sacerdos in æternum) :"},{"number":22,"verse":"in tantum melioris testamenti sponsor factus est Jesus."},{"number":23,"verse":"Et alii quidem plures facti sunt sacerdotes, idcirco quod morte prohiberentur permanere :"},{"number":24,"verse":"hic autem eo quod maneat in æternum, sempiternum habet sacerdotium."},{"number":25,"verse":"Unde et salvare in perpetuum potest accedentes per semetipsum ad Deum : semper vivens ad interpellandum pro nobis."},{"number":26,"verse":"Talis enim decebat ut nobis esset pontifex, sanctus, innocens, impollutus, segregatus a peccatoribus, et excelsior cælis factus :"},{"number":27,"verse":"qui non habet necessitatem quotidie, quemadmodum sacerdotes, prius pro suis delictis hostias offerre, deinde pro populi : hoc enim fecit semel, seipsum offerendo."},{"number":28,"verse":"Lex enim homines constituit sacerdotes infirmitatem habentes : sermo autem jurisjurandi, qui post legem est, Filium in æternum perfectum."}]}