{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":13,"verses":[{"number":1,"verse":"Caritas fraternitatis maneat in vobis,"},{"number":2,"verse":"et hospitalitatem nolite oblivisci : per hanc enim latuerunt quidam, angelis hospitio receptis."},{"number":3,"verse":"Mementote vinctorum, tamquam simul vincti : et laborantium, tamquam et ipsi in corpore morantes."},{"number":4,"verse":"Honorabile connubium in omnibus, et thorus immaculatus. Fornicatores enim, et adulteros judicabit Deus."},{"number":5,"verse":"Sint mores sine avaritia, contenti præsentibus : ipse enim dixit : Non te deseram, neque derelinquam :"},{"number":6,"verse":"ita ut confidenter dicamus : Dominus mihi adjutor : non timebo quid faciat mihi homo."},{"number":7,"verse":"Mementote præpositorum vestrorum, qui vobis locuti sunt verbum Dei : quorum intuentes exitum conversationis, imitamini fidem."},{"number":8,"verse":"Jesus Christus heri, et hodie : ipse et in sæcula."},{"number":9,"verse":"Doctrinis variis et peregrinis nolite abduci. Optimum est enim gratia stabilire cor, non escis : quæ non profuerunt ambulantibus in eis."},{"number":10,"verse":"Habemus altare, de quo edere non habent potestatem, qui tabernaculo deserviunt."},{"number":11,"verse":"Quorum enim animalium infertur sanguis pro peccato in Sancta per pontificem, horum corpora cremantur extra castra."},{"number":12,"verse":"Propter quod et Jesus, ut sanctificaret per suum sanguinem populum, extra portam passus est."},{"number":13,"verse":"Exeamus igitur ad eum extra castra, improperium ejus portantes."},{"number":14,"verse":"Non enim habemus hic manentem civitatem, sed futuram inquirimus."},{"number":15,"verse":"Per ipsum ergo offeramus hostiam laudis semper Deo, id est, fructum labiorum confitentium nomini ejus."},{"number":16,"verse":"Beneficentiæ autem et communionis nolite oblivisci : talibus enim hostiis promeretur Deus."},{"number":17,"verse":"Obedite præpositis vestris, et subjacete eis. Ipsi enim pervigilant quasi rationem pro animabus vestris reddituri, ut cum gaudio hoc faciant, et non gementes : hoc enim non expedit vobis."},{"number":18,"verse":"Orate pro nobis : confidimus enim quia bonam conscientiam habemus in omnibus bene volentes conversari."},{"number":19,"verse":"Amplius autem deprecor vos hoc facere, quo celerius restituar vobis."},{"number":20,"verse":"Deus autem pacis, qui eduxit de mortuis pastorem magnum ovium, in sanguine testamenti æterni, Dominum nostrum Jesum Christum,"},{"number":21,"verse":"aptet vos in omni bono, ut faciatis ejus voluntatem : faciens in vobis quod placeat coram se per Jesum Christum : cui est gloria in sæcula sæculorum. Amen."},{"number":22,"verse":"Rogo autem vos fratres, ut sufferatis verbum solatii. Etenim perpaucis scripsi vobis."},{"number":23,"verse":"Cognoscite fratrem nostrum Timotheum dimissum : cum quo (si celerius venerit) videbo vos."},{"number":24,"verse":"Salutate omnes præpositos vestros, et omnes sanctos. Salutant vos de Italia fratres."},{"number":25,"verse":"Gratia cum omnibus vobis. Amen."}]}