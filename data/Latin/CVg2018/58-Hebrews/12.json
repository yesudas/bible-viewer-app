{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":12,"verses":[{"number":1,"verse":"Ideoque et nos tantam habentes impositam nubem testium, deponentes omne pondus, et circumstans nos peccatum, per patientiam curramus ad propositum nobis certamen :"},{"number":2,"verse":"aspicientes in auctorem fidei, et consummatorem Jesum, qui proposito sibi gaudio sustinuit crucem, confusione contempta, atque in dextera sedis Dei sedet."},{"number":3,"verse":"Recogitate enim eum qui talem sustinuit a peccatoribus adversum semetipsum contradictionem : ut ne fatigemini, animis vestris deficientes."},{"number":4,"verse":"Nondum enim usque ad sanguinem restitistis, adversus peccatum repugnantes :"},{"number":5,"verse":"et obliti estis consolationis, quæ vobis tamquam filiis loquitur, dicens : Fili mi, noli negligere disciplinam Domini : neque fatigeris dum ab eo argueris."},{"number":6,"verse":"Quem enim diligit Dominus, castigat : flagellat autem omnem filium, quem recipit."},{"number":7,"verse":"In disciplina perseverate. Tamquam filiis vobis offert se Deus : quis enim filius, quem non corripit pater ?"},{"number":8,"verse":"quod si extra disciplinam estis, cujus participes facti sunt omnes : ergo adulteri, et non filii estis."},{"number":9,"verse":"Deinde patres quidem carnis nostræ, eruditores habuimus, et reverebamur eos, non multo magis obtemperabimus Patri spirituum, et vivemus ?"},{"number":10,"verse":"Et illi quidem in tempore paucorum dierum, secundum voluntatem suam erudiebant nos : hic autem ad id quod utile est in recipiendo sanctificationem ejus."},{"number":11,"verse":"Omnis autem disciplina in præsenti quidem videtur non esse gaudii, sed mœroris : postea autem fructum pacatissimum exercitatis per eam, reddet justitiæ."},{"number":12,"verse":"Propter quod remissas manus, et soluta genua erigite,"},{"number":13,"verse":"et gressus rectos facite pedibus vestris : ut non claudicans quis erret, magis autem sanetur."},{"number":14,"verse":"Pacem sequimini cum omnibus, et sanctimoniam, sine qua nemo videbit Deum :"},{"number":15,"verse":"contemplantes nequis desit gratiæ Dei : ne qua radix amaritudinis sursum germinans impediat, et per illam inquinentur multi."},{"number":16,"verse":"Ne quis fornicator, aut profanus ut Esau : qui propter unam escam vendidit primitiva sua :"},{"number":17,"verse":"scitote enim quoniam et postea cupiens hæreditare benedictionem, reprobatus est : non enim invenit pœnitentiæ locum, quamquam cum lacrimis inquisisset eam."},{"number":18,"verse":"Non enim accessistis ad tractabilem montem, et accensibilem ignem, et turbinem, et caliginem, et procellam,"},{"number":19,"verse":"et tubæ sonum, et vocem verborum, quam qui audierunt, excusaverunt se, ne eis fieret verbum."},{"number":20,"verse":"Non enim portabant quod dicebatur : Et si bestia tetigerit montem, lapidabitur."},{"number":21,"verse":"Et ita terribile erat quod videbatur. Moyses dixit : Exterritus sum, et tremebundus."},{"number":22,"verse":"Sed accessistis ad Sion montem, et civitatem Dei viventis, Jerusalem cælestem, et multorum millium angelorum frequentiam,"},{"number":23,"verse":"et ecclesiam primitivorum, qui conscripti sunt in cælis, et judicem omnium Deum, et spiritus justorum perfectorum,"},{"number":24,"verse":"et testamenti novi mediatorem Jesum, et sanguinis aspersionem melius loquentem quam Abel."},{"number":25,"verse":"Videte ne recusetis loquentem. Si enim illi non effugerunt, recusantes eum, qui super terram loquebatur : multo magis nos, qui de cælis loquentem nobis avertimus."},{"number":26,"verse":"Cujus vox movit terram tunc : nunc autem repromittit, dicens : Adhuc semel, et ego movebo non solum terram, sed et cælum."},{"number":27,"verse":"Quod autem, Adhuc semel, dicit : declarat mobilium translationem tamquam factorum, ut maneant ea quæ sunt immobilia."},{"number":28,"verse":"Itaque regnum immobile suscipientes, habemus gratiam : per quam serviamus placentes Deo, cum metu et reverentia."},{"number":29,"verse":"Etenim Deus noster ignis consumens est."}]}