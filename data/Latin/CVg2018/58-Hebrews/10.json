{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":10,"verses":[{"number":1,"verse":"Umbram enim habens lex futurorum bonorum, non ipsam imaginem rerum : per singulos annos, eisdem ipsis hostiis quas offerunt indesinenter, numquam potest accedentes perfectos facere :"},{"number":2,"verse":"alioquin cessassent offerri : ideo quod nullam haberent ultra conscientiam peccati, cultores semel mundati :"},{"number":3,"verse":"sed in ipsis commemoratio peccatorum per singulos annos fit."},{"number":4,"verse":"Impossibile enim est sanguine taurorum et hircorum auferri peccata."},{"number":5,"verse":"Ideo ingrediens mundum dicit : Hostiam et oblationem noluisti : corpus autem aptasti mihi :"},{"number":6,"verse":"holocautomata pro peccato non tibi placuerunt."},{"number":7,"verse":"Tunc dixi : Ecce venio : in capite libri scriptum est de me : Ut faciam, Deus, voluntatem tuam."},{"number":8,"verse":"Superius dicens : Quia hostias, et oblationes, et holocautomata pro peccato noluisti, nec placita sunt tibi, quæ secundum legem offeruntur,"},{"number":9,"verse":"tunc dixi : Ecce venio, ut faciam, Deus, voluntatem tuam : aufert primum, ut sequens statuat."},{"number":10,"verse":"In qua voluntate sanctificati sumus per oblationem corporis Jesu Christi semel."},{"number":11,"verse":"Et omnis quidem sacerdos præsto est quotidie ministrans, et easdem sæpe offerens hostias, quæ numquam possunt auferre peccata :"},{"number":12,"verse":"hic autem unam pro peccatis offerens hostiam, in sempiternum sedet in dextera Dei,"},{"number":13,"verse":"de cetero exspectans donec ponantur inimici ejus scabellum pedum ejus."},{"number":14,"verse":"Una enim oblatione, consummavit in sempiternum sanctificatos."},{"number":15,"verse":"Contestatur autem nos et Spiritus Sanctus. Postquam enim dixit :"},{"number":16,"verse":"Hoc autem testamentum, quod testabor ad illos post dies illos, dicit Dominus, dando leges meas in cordibus eorum, et in mentibus eorum superscribam eas :"},{"number":17,"verse":"et peccatorum, et iniquitatum eorum jam non recordabor amplius."},{"number":18,"verse":"Ubi autem horum remissio : jam non est oblatio pro peccato."},{"number":19,"verse":"Habentes itaque, fratres, fiduciam in introitu sanctorum in sanguine Christi,"},{"number":20,"verse":"quam initiavit nobis viam novam, et viventem per velamen, id est, carnem suam,"},{"number":21,"verse":"et sacerdotem magnum super domum Dei :"},{"number":22,"verse":"accedamus cum vero corde in plenitudine fidei, aspersi corda a conscientia mala, et abluti corpus aqua munda,"},{"number":23,"verse":"teneamus spei nostræ confessionem indeclinabilem (fidelis enim est qui repromisit),"},{"number":24,"verse":"et consideremus invicem in provocationem caritatis, et bonorum operum :"},{"number":25,"verse":"non deserentes collectionem nostram, sicut consuetudinis est quibusdam, sed consolantes, et tanto magis quanto videritis appropinquantem diem."},{"number":26,"verse":"Voluntarie enim peccantibus nobis post acceptam notitiam veritatis, jam non relinquitur pro peccatis hostia,"},{"number":27,"verse":"terribilis autem quædam exspectatio judicii, et ignis æmulatio, quæ consumptura est adversarios."},{"number":28,"verse":"Irritam quis faciens legem Moysi, sine ulla miseratione duobus vel tribus testibus moritur :"},{"number":29,"verse":"quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiæ contumeliam fecerit ?"},{"number":30,"verse":"Scimus enim qui dixit : Mihi vindicta, et ego retribuam. Et iterum : Quia judicabit Dominus populum suum."},{"number":31,"verse":"Horrendum est incidere in manus Dei viventis."},{"number":32,"verse":"Rememoramini autem pristinos dies, in quibus illuminati, magnum certamen sustinuistis passionum :"},{"number":33,"verse":"et in altero quidem opprobriis et tribulationibus spectaculum facti : in altero autem socii taliter conversantium effecti."},{"number":34,"verse":"Nam et vinctis compassi estis, et rapinam bonorum vestrorum cum gaudio suscepistis, cognoscentes vos habere meliorem et manentem substantiam."},{"number":35,"verse":"Nolite itaque amittere confidentiam vestram, quæ magnam habet remunerationem."},{"number":36,"verse":"Patientia enim vobis necessaria est : ut voluntatem Dei facientes, reportetis promissionem."},{"number":37,"verse":"Adhuc enim modicum aliquantulum, qui venturus est, veniet, et non tardabit."},{"number":38,"verse":"Justus autem meus ex fide vivit : quod si subtraxerit se, non placebit animæ meæ."},{"number":39,"verse":"Nos autem non sumus subtractionis filii in perditionem, sed fidei in acquisitionem animæ."}]}