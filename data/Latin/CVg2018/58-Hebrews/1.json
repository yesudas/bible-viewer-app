{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":1,"verses":[{"number":1,"verse":"Multifariam, multisque modis olim Deus loquens patribus in prophetis :"},{"number":2,"verse":"novissime, diebus istis locutus est nobis in Filio, quem constituit hæredem universorum, per quem fecit et sæcula :"},{"number":3,"verse":"qui cum sit splendor gloriæ, et figura substantiæ ejus, portansque omnia verbo virtutis suæ, purgationem peccatorum faciens, sedet ad dexteram majestatis in excelsis :"},{"number":4,"verse":"tanto melior angelis effectus, quanto differentius præ illis nomen hæreditavit."},{"number":5,"verse":"Cui enim dixit aliquando angelorum : Filius meus es tu, ego hodie genui te ? Et rursum : Ego ero illi in patrem, et ipse erit mihi in filium ?"},{"number":6,"verse":"Et cum iterum introducit primogenitum in orbem terræ, dicit : Et adorent eum omnes angeli Dei."},{"number":7,"verse":"Et ad angelos quidem dicit : Qui facit angelos suos spiritus, et ministros suos flammam ignis."},{"number":8,"verse":"Ad Filium autem : Thronus tuus Deus in sæculum sæculi : virga æquitatis, virga regni tui."},{"number":9,"verse":"Dilexisti justitiam, et odisti iniquitatem : propterea unxit te Deus, Deus tuus, oleo exultationis præ participibus tuis."},{"number":10,"verse":"Et : Tu in principio, Domine, terram fundasti : et opera manuum tuarum sunt cæli."},{"number":11,"verse":"Ipsi peribunt, tu autem permanebis, et omnes ut vestimentum veterascent :"},{"number":12,"verse":"et velut amictum mutabis eos, et mutabuntur : tu autem idem ipse es, et anni tui non deficient."},{"number":13,"verse":"Ad quem autem angelorum dixit aliquando : Sede a dextris meis, quoadusque ponam inimicos tuos scabellum pedum tuorum ?"},{"number":14,"verse":"Nonne omnes sunt administratorii spiritus, in ministerium missi propter eos, qui hæreditatem capient salutis ?"}]}