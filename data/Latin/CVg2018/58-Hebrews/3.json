{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":3,"verses":[{"number":1,"verse":"Unde, fratres sancti, vocationis cælestis participes, considerate Apostolum, et pontificem confessionis nostræ Jesum :"},{"number":2,"verse":"qui fidelis est ei, qui fecit illum, sicut et Moyses in omni domo ejus."},{"number":3,"verse":"Amplioris enim gloriæ iste præ Moyse dignus est habitus, quanto ampliorem honorem habet domus, qui fabricavit illam."},{"number":4,"verse":"Omnis namque domus fabricatur ab aliquo : qui autem omnia creavit, Deus est."},{"number":5,"verse":"Et Moyses quidem fidelis erat in tota domo ejus tamquam famulus, in testimonium eorum, quæ dicenda erant :"},{"number":6,"verse":"Christus vero tamquam filius in domo sua : quæ domus sumus nos, si fiduciam, et gloriam spei usque ad finem, firmam retineamus."},{"number":7,"verse":"Quapropter sicut dicit Spiritus Sanctus : Hodie si vocem ejus audieritis,"},{"number":8,"verse":"nolite obdurare corda vestra, sicut in exacerbatione secundum diem tentationis in deserto,"},{"number":9,"verse":"ubi tentaverunt me patres vestri : probaverunt, et viderunt opera mea"},{"number":10,"verse":"quadraginta annis : propter quod infensus fui generationi huic, et dixi : Semper errant corde. Ipsi autem non cognoverunt vias meas,"},{"number":11,"verse":"sicut juravi in ira mea : Si introibunt in requiem meam."},{"number":12,"verse":"Videte fratres, ne forte sit in aliquo vestrum cor malum incredulitatis, discedendi a Deo vivo :"},{"number":13,"verse":"sed adhortamini vosmetipsos per singulos dies, donec hodie cognominatur, ut non obduretur quis ex vobis fallacia peccati."},{"number":14,"verse":"Participes enim Christi effecti sumus, si tamen initium substantiæ ejus usque ad finem firmum retineamus."},{"number":15,"verse":"Dum dicitur : Hodie si vocem ejus audieritis, nolite obdurare corda vestra, quemadmodum in illa exacerbatione."},{"number":16,"verse":"Quidam enim audientes exacerbaverunt : sed non universi qui profecti sunt ex Ægypto per Moysen."},{"number":17,"verse":"Quibus autem infensus est quadraginta annis ? nonne illis qui peccaverunt, quorum cadavera prostrata sunt in deserto ?"},{"number":18,"verse":"Quibus autem juravit non introire in requiem ipsius, nisi illis qui increduli fuerunt ?"},{"number":19,"verse":"Et videmus, quia non potuerunt introire propter incredulitatem."}]}