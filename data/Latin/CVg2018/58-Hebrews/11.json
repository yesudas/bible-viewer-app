{"bibleAbbr":"CVg2018","bookName":"Hebrews","bookEnglishName":"Hebrews","chapterNumber":11,"verses":[{"number":1,"verse":"Est autem fides sperandarum substantia rerum, argumentum non apparentium."},{"number":2,"verse":"In hac enim testimonium consecuti sunt senes."},{"number":3,"verse":"Fide intelligimus aptata esse sæcula verbo Dei : ut ex invisibilibus visibilia fierent."},{"number":4,"verse":"Fide plurimam hostiam Abel, quam Cain, obtulit Deo, per quam testimonium consecutus est esse justus, testimonium perhibente muneribus ejus Deo, et per illam defunctus adhuc loquitur."},{"number":5,"verse":"Fide Henoch translatus est ne videret mortem, et non inveniebatur, quia transtulit illum Deus : ante translationem enim testimonium habuit placuisse Deo."},{"number":6,"verse":"Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit."},{"number":7,"verse":"Fide Noë responso accepto de iis quæ adhuc non videbantur, metuens aptavit arcam in salutem domus suæ, per quam damnavit mundum : et justitiæ, quæ per fidem est, hæres est institutus."},{"number":8,"verse":"Fide qui vocatur Abraham obedivit in locum exire, quem accepturus erat in hæreditatem : et exiit, nesciens quo iret."},{"number":9,"verse":"Fide demoratus est in terra repromissionis, tamquam in aliena, in casulis habitando cum Isaac et Jacob cohæredibus repromissionis ejusdem."},{"number":10,"verse":"Exspectabat enim fundamenta habentem civitatem : cujus artifex et conditor Deus."},{"number":11,"verse":"Fide et ipsa Sara sterilis virtutem in conceptionem seminis accepit, etiam præter tempus ætatis : quoniam fidelem credidit esse eum qui repromiserat."},{"number":12,"verse":"Propter quod et ab uno orti sunt (et hoc emortuo) tamquam sidera cæli in multitudinem, et sicut arena, quæ est ad oram maris, innumerabilis."},{"number":13,"verse":"Juxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram."},{"number":14,"verse":"Qui enim hæc dicunt, significant se patriam inquirere."},{"number":15,"verse":"Et si quidem ipsius meminissent de qua exierunt, habebant utique tempus revertendi :"},{"number":16,"verse":"nunc autem meliorem appetunt, id est, cælestem. Ideo non confunditur Deus vocari Deus eorum : paravit enim illis civitatem."},{"number":17,"verse":"Fide obtulit Abraham Isaac, cum tentaretur, et unigenitum offerebat, qui susceperat repromissiones :"},{"number":18,"verse":"ad quem dictum est : Quia in Isaac vocabitur tibi semen :"},{"number":19,"verse":"arbitrans quia et a mortuis suscitare potens est Deus : unde eum et in parabolam accepit."},{"number":20,"verse":"Fide et de futuris benedixit Isaac Jacob et Esau."},{"number":21,"verse":"Fide Jacob, moriens, singulos filiorum Joseph benedixit : et adoravit fastigium virgæ ejus."},{"number":22,"verse":"Fide Joseph, moriens, de profectione filiorum Israël memoratus est, et de ossibus suis mandavit."},{"number":23,"verse":"Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum."},{"number":24,"verse":"Fide Moyses grandis factus negavit se esse filium filiæ Pharaonis,"},{"number":25,"verse":"magis eligens affligi cum populo Dei, quam temporalis peccati habere jucunditatem,"},{"number":26,"verse":"majores divitias æstimans thesauro Ægyptiorum, improperium Christi : aspiciebat enim in remunerationem."},{"number":27,"verse":"Fide reliquit Ægyptum, non veritus animositatem regis : invisibilem enim tamquam videns sustinuit."},{"number":28,"verse":"Fide celebravit Pascha, et sanguinis effusionem : ne qui vastabat primitiva, tangeret eos."},{"number":29,"verse":"Fide transierunt mare Rubrum tamquam per aridam terram : quod experti Ægyptii, devorati sunt."},{"number":30,"verse":"Fide muri Jericho corruerunt, circuitu dierum septem."},{"number":31,"verse":"Fide Rahab meretrix non periit cum incredulis, excipiens exploratores cum pace."},{"number":32,"verse":"Et quid adhuc dicam ? deficiet enim me tempus enarrantem de Gedeon, Barac, Samson, Jephte, David, Samuel, et prophetis :"},{"number":33,"verse":"qui per fidem vicerunt regna, operati sunt justitiam, adepti sunt repromissiones, obturaverunt ora leonum,"},{"number":34,"verse":"extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum :"},{"number":35,"verse":"acceperunt mulieres de resurrectione mortuos suos : alii autem distenti sunt non suscipientes redemptionem ut meliorem invenirent resurrectionem."},{"number":36,"verse":"Alii vero ludibria, et verbera experti, insuper et vincula, et carceres :"},{"number":37,"verse":"lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti :"},{"number":38,"verse":"quibus dignus non erat mundus : in solitudinibus errantes, in montibus, in speluncis, et in cavernis terræ."},{"number":39,"verse":"Et hi omnes testimonio fidei probati, non acceperunt repromissionem,"},{"number":40,"verse":"Deo pro nobis melius aliquid providente, ut non sine nobis consummarentur."}]}