{"bibleAbbr":"CVg2018","bookName":"Daniel","bookEnglishName":"Daniel","chapterNumber":10,"verses":[{"number":1,"verse":"Anno tertio Cyri regis Persarum, verbum revelatum est Danieli cognomento Baltassar, et verbum verum, et fortitudo magna : intellexitque sermonem : intelligentia enim est opus in visione."},{"number":2,"verse":"In diebus illis ego Daniel lugebam trium hebdomadarum diebus :"},{"number":3,"verse":"panem desiderabilem non comedi, et caro et vinum non introierunt in os meum, sed neque unguento unctus sum, donec complerentur trium hebdomadarum dies."},{"number":4,"verse":"Die autem vigesima et quarta mensis primi, eram juxta fluvium magnum, qui est Tigris."},{"number":5,"verse":"Et levavi oculos meos, et vidi : et ecce vir unus vestitus lineis, et renes ejus accincti auro obrizo :"},{"number":6,"verse":"et corpus ejus quasi chrysolithus, et facies ejus velut species fulguris, et oculi ejus ut lampas ardens : et brachia ejus, et quæ deorsum sunt usque ad pedes, quasi species æris candentis : et vox sermonum ejus ut vox multitudinis."},{"number":7,"verse":"Vidi autem ego Daniel solus visionem : porro viri qui erant mecum non viderunt, sed terror nimius irruit super eos, et fugerunt in absconditum."},{"number":8,"verse":"Ego autem relictus solus vidi visionem grandem hanc : et non remansit in me fortitudo, sed et species mea immutata est in me, et emarcui, nec habui quidquam virium."},{"number":9,"verse":"Et audivi vocem sermonum ejus : et audiens jacebam consternatus super faciem meam, et vultus meus hærebat terræ."},{"number":10,"verse":"Et ecce manus tetigit me, et erexit me super genua mea, et super articulos manuum mearum."},{"number":11,"verse":"Et dixit ad me : Daniel vir desideriorum, intellige verba quæ ego loquor ad te, et sta in gradu tuo : nunc enim sum missus ad te. Cumque dixisset mihi sermonem istum, steti tremens."},{"number":12,"verse":"Et ait ad me : Noli metuere, Daniel : quia ex die primo, quo posuisti cor tuum ad intelligendum ut te affligeres in conspectu Dei tui, exaudita sunt verba tua : et ego veni propter sermones tuos."},{"number":13,"verse":"Princeps autem regni Persarum restitit mihi viginti et uno diebus : et ecce Michaël, unus de principibus primis, venit in adjutorium meum, et ego remansi ibi juxta regem Persarum."},{"number":14,"verse":"Veni autem ut docerem te quæ ventura sunt populo tuo in novissimis diebus, quoniam adhuc visio in dies."},{"number":15,"verse":"Cumque loqueretur mihi hujuscemodi verbis, dejeci vultum meum ad terram, et tacui."},{"number":16,"verse":"Et ecce quasi similitudo filii hominis tetigit labia mea : et aperiens os meum locutus sum, et dixi ad eum, qui stabat contra me : Domine mi, in visione tua dissolutæ sunt compages meæ, et nihil in me remansit virium."},{"number":17,"verse":"Et quomodo poterit servus domini mei loqui cum domino meo ? nihil enim in me remansit virium, sed et halitus meus intercluditur."},{"number":18,"verse":"Rursum ergo tetigit me quasi visio hominis, et confortavit me,"},{"number":19,"verse":"et dixit : Noli timere, vir desideriorum : pax tibi : confortare, et esto robustus. Cumque loqueretur mecum, convalui, et dixi : Loquere, domine mi, quia confortasti me."},{"number":20,"verse":"Et ait : Numquid scis quare venerim ad te ? et nunc revertar ut prælier adversum principem Persarum. Cum ego egrederer, apparuit princeps Græcorum veniens."},{"number":21,"verse":"Verumtamen annuntiabo tibi quod expressum est in scriptura veritatis : et nemo est adjutor meus in omnibus his, nisi Michaël princeps vester."}]}