{"bibleAbbr":"CVg2018","bookName":"1 Chronicles","bookEnglishName":"1 Chronicles","chapterNumber":10,"verses":[{"number":1,"verse":"Philisthiim autem pugnabant contra Israël, fugeruntque viri Israël Palæsthinos, et ceciderunt vulnerati in monte Gelboë."},{"number":2,"verse":"Cumque appropinquassent Philisthæi, persequentes Saul et filios ejus, percusserunt Jonathan, et Abinadab, et Melchisua filios Saul."},{"number":3,"verse":"Et aggravatum est prælium contra Saul, inveneruntque eum sagittarii, et vulneraverunt jaculis."},{"number":4,"verse":"Et dixit Saul ad armigerum suum : Evagina gladium tuum, et interfice me, ne forte veniant incircumcisi isti, et illudant mihi. Noluit autem armiger ejus hoc facere, timore perterritus : arripuit ergo Saul ensem, et irruit in eum."},{"number":5,"verse":"Quod cum vidisset armiger ejus, videlicet mortuum esse Saul, irruit etiam ipse in gladium suum, et mortuus est."},{"number":6,"verse":"Interiit ergo Saul : et tres filii ejus, et omnis domus illius pariter concidit."},{"number":7,"verse":"Quod cum vidissent viri Israël qui habitabant in campestribus, fugerunt : et Saul ac filiis ejus mortuis, dereliquerunt urbes suas, et huc illucque dispersi sunt : veneruntque Philisthiim, et habitaverunt in eis."},{"number":8,"verse":"Die igitur altero detrahentes Philisthiim spolia cæsorum, invenerunt Saul et filios ejus jacentes in monte Gelboë."},{"number":9,"verse":"Cumque spoliassent eum, et amputassent caput, armisque nudassent, miserunt in terram suam, ut circumferretur, et ostenderetur idolorum templis, et populis :"},{"number":10,"verse":"arma autem ejus consecraverunt in fano dei sui, et caput affixerunt in templo Dagon."},{"number":11,"verse":"Hoc cum audissent viri Jabes Galaad, omnia scilicet quæ Philisthiim fecerant super Saul,"},{"number":12,"verse":"consurrexerunt singuli virorum fortium, et tulerunt cadavera Saul et filiorum ejus : attuleruntque ea in Jabes, et sepelierunt ossa eorum subter quercum, quæ erat in Jabes, et jejunaverunt septem diebus."},{"number":13,"verse":"Mortuus est ergo Saul propter iniquitates suas, eo quod prævaricatus sit mandatum Domini quod præceperat, et non custodierit illud : sed insuper etiam pythonissam consuluerit,"},{"number":14,"verse":"nec speraverit in Domino : propter quod interfecit eum, et transtulit regnum ejus ad David filium Isai."}]}