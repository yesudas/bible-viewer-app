{"bibleAbbr":"CVg2018","bookName":"1 Chronicles","bookEnglishName":"1 Chronicles","chapterNumber":16,"verses":[{"number":1,"verse":"Attulerunt igitur arcam Dei, et constituerunt eam in medio tabernaculi quod tetenderat ei David : et obtulerunt holocausta et pacifica coram Deo."},{"number":2,"verse":"Cumque complesset David offerens holocausta et pacifica, benedixit populo in nomine Domini."},{"number":3,"verse":"Et divisit universis per singulos, a viro usque ad mulierem, tortam panis, et partem assæ carnis bubalæ, et frixam oleo similam."},{"number":4,"verse":"Constituitque coram arca Domini de Levitis, qui ministrarent, et recordarentur operum ejus, et glorificarent atque laudarent Dominum Deum Israël :"},{"number":5,"verse":"Asaph principem, et secundum ejus Zachariam : porro Jahiel, et Semiramoth, et Jehiel, et Mathathiam, et Eliab, et Banaiam, et Obededom : Jehiel super organa psalterii et lyras : Asaph autem ut cymbalis personaret :"},{"number":6,"verse":"Banaiam vero et Jaziel sacerdotes canere tuba jugiter coram arca fœderis Domini."},{"number":7,"verse":"In illo die fecit David principem ad confitendum Domino Asaph et fratres ejus :"},{"number":8,"verse":"Confitemini Domino, et invocate nomen ejus : notas facite in populis adinventiones ejus."},{"number":9,"verse":"Cantate ei, et psallite ei, et narrate omnia mirabilia ejus."},{"number":10,"verse":"Laudate nomen sanctum ejus : lætetur cor quærentium Dominum."},{"number":11,"verse":"Quærite Dominum, et virtutem ejus : quærite faciem ejus semper."},{"number":12,"verse":"Recordamini mirabilium ejus quæ fecit ; signorum illius, et judiciorum oris ejus,"},{"number":13,"verse":"semen Israël servi ejus, filii Jacob electi ejus."},{"number":14,"verse":"Ipse Dominus Deus noster : in universa terra judicia ejus."},{"number":15,"verse":"Recordamini in sempiternum pacti ejus : sermonis quem præcepit in mille generationes,"},{"number":16,"verse":"quem pepigit cum Abraham, et juramenti illius cum Isaac."},{"number":17,"verse":"Et constituit illud Jacob in præceptum, et Israël in pactum sempiternum,"},{"number":18,"verse":"dicens : Tibi dabo terram Chanaan, funiculum hæreditatis vestræ :"},{"number":19,"verse":"cum essent pauci numero, parvi et coloni ejus."},{"number":20,"verse":"Et transierunt de gente in gentem, et de regno ad populum alterum."},{"number":21,"verse":"Non dimisit quemquam calumniari eos, sed increpavit pro eis reges."},{"number":22,"verse":"Nolite tangere christos meos, et in prophetis meis nolite malignari."},{"number":23,"verse":"Cantate Domino omnis terra ; annuntiate ex die in diem salutare ejus :"},{"number":24,"verse":"narrate in gentibus gloriam ejus ; in cunctis populis mirabilia ejus."},{"number":25,"verse":"Quia magnus Dominus, et laudabilis nimis, et horribilis super omnes deos."},{"number":26,"verse":"Omnes enim dii populorum idola : Dominus autem cælos fecit."},{"number":27,"verse":"Confessio et magnificentia coram eo : fortitudo et gaudium in loco ejus."},{"number":28,"verse":"Afferte Domino, familiæ populorum : afferte Domino gloriam et imperium."},{"number":29,"verse":"Date Domino gloriam ; nomini ejus levate sacrificium, et venite in conspectu ejus : et adorate Dominum in decore sancto."},{"number":30,"verse":"Commoveatur a facie ejus omnis terra : ipse enim fundavit orbem immobilem."},{"number":31,"verse":"Lætentur cæli, et exultet terra, et dicant in nationibus : Dominus regnavit."},{"number":32,"verse":"Tonet mare et plenitudo ejus ; exultent agri, et omnia quæ in eis sunt."},{"number":33,"verse":"Tunc laudabunt ligna saltus coram Domino : quia venit judicare terram."},{"number":34,"verse":"Confitemini Domino, quoniam bonus : quoniam in æternum misericordia ejus."},{"number":35,"verse":"Et dicite : Salva nos, Deus salvator noster, et congrega nos, et erue de gentibus : ut confiteamur nomini sancto tuo, et exultemus in carminibus tuis."},{"number":36,"verse":"Benedictus Dominus Deus Israël, ab æterno usque in æternum. Et dicat omnis populo : Amen, et hymnum Domino."},{"number":37,"verse":"Reliquit itaque ibi coram arca fœderis Domini Asaph et fratres ejus, ut ministrarent in conspectu arcæ jugiter per singulos dies, et vices suas."},{"number":38,"verse":"Porro Obededom, et fratres ejus sexaginta octo : et Obededom filium Idithun, et Hosa, constituit janitores ;"},{"number":39,"verse":"Sadoc autem sacerdotem, et fratres ejus sacerdotes, coram tabernaculo Domini in excelso quod erat in Gabaon,"},{"number":40,"verse":"ut offerrent holocausta Domino super altare holocautomatis jugiter, mane et vespere, juxta omnia quæ scripta sunt in lege Domini, quam præcepit Israëli."},{"number":41,"verse":"Et post eum Heman, et Idithun, et reliquos electos, unumquemque vocabulo suo ad confitendum Domino, quoniam in æternum misericordia ejus."},{"number":42,"verse":"Heman quoque et Idithun canentes tuba, et quatientes cymbala et omnia musicorum organa ad canendum Deo : filios autem Idithun fecit esse portarios."},{"number":43,"verse":"Reversusque est omnis populus in domum suam : et David, ut benediceret etiam domui suæ."}]}