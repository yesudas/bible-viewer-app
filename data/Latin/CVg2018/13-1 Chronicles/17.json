{"bibleAbbr":"CVg2018","bookName":"1 Chronicles","bookEnglishName":"1 Chronicles","chapterNumber":17,"verses":[{"number":1,"verse":"Cum autem habitaret David in domo sua, dixit ad Nathan prophetam : Ecce ego habito in domo cedrina : arca autem fœderis Domini sub pellibus est."},{"number":2,"verse":"Et ait Nathan ad David : Omnia quæ in corde tuo sunt, fac : Deus enim tecum est."},{"number":3,"verse":"Igitur nocte illa factus est sermo Dei ad Nathan, dicens :"},{"number":4,"verse":"Vade, et loquere David servo meo : Hæc dicit Dominus : Non ædificabis tu mihi domum ad habitandum."},{"number":5,"verse":"Neque enim mansi in domo ex eo tempore quo eduxi Israël usque ad diem hanc : sed fui semper mutans loca tabernaculi, et in tentorio"},{"number":6,"verse":"manens cum omni Israël. Numquid locutus sum saltem uni judicum Israël, quibus præceperam ut pascerent populum meum, et dixi : Quare non ædificastis mihi domum cedrinam ?"},{"number":7,"verse":"Nunc itaque sic loqueris ad servum meum David : Hæc dicit Dominus exercituum : Ego tuli te, cum in pascuis sequereris gregem, ut esses dux populi mei Israël :"},{"number":8,"verse":"et fui tecum quocumque perrexisti, et interfeci omnes inimicos tuos coram te, fecique tibi nomen quasi unius magnorum qui celebrantur in terra."},{"number":9,"verse":"Et dedi locum populo meo Israël : plantabitur, et habitabit in eo, et ultra non commovebitur : nec filii iniquitatis atterent eos, sicut a principio,"},{"number":10,"verse":"ex diebus quibus dedi judices populo meo Israël, et humiliavi universos inimicos tuos. Annuntio ergo tibi, quod ædificaturus sit tibi Dominus domum."},{"number":11,"verse":"Cumque impleveris dies tuos ut vadas ad patres tuos, suscitabo semen tuum post te, quod erit de filiis tuis : et stabiliam regnum ejus."},{"number":12,"verse":"Ipse ædificabit mihi domum, et firmabo solium ejus usque in æternum."},{"number":13,"verse":"Ego ero ei in patrem, et ipse erit mihi in filium : et misericordiam meam non auferam ab eo, sicut abstuli ab eo qui ante te fuit."},{"number":14,"verse":"Et statuam eum in domo mea, et in regno meo usque in sempiternum : et thronus ejus erit firmissimus in perpetuum."},{"number":15,"verse":"Juxta omnia verba hæc, et juxta universam visionem istam, sic locutus est Nathan ad David."},{"number":16,"verse":"Cumque venisset rex David, et sedisset coram Domino, dixit : Quis ego sum, Domine Deus, et quæ domus mea, ut præstares mihi talia ?"},{"number":17,"verse":"sed et hoc parum visum est in conspectu tuo, ideoque locutus es super domum servi tui etiam in futurum : et fecisti me spectabilem super omnes homines, Domine Deus."},{"number":18,"verse":"Quid ultra addere potest David, cum ita glorificaveris servum tuum, et cognoveris eum ?"},{"number":19,"verse":"Domine, propter famulum tuum juxta cor tuum fecisti omnem magnificentiam hanc, et nota esse voluisti universa magnalia."},{"number":20,"verse":"Domine, non est similis tui, et non est alius deus absque te, ex omnibus quos audivimus auribus nostris."},{"number":21,"verse":"Quis enim est alius, ut populus tuus Israël, gens una in terra, ad quam perrexit Deus ut liberaret et faceret populum sibi, et magnitudine sua atque terroribus ejiceret nationes a facie ejus, quem de Ægypto liberarat ?"},{"number":22,"verse":"Et posuisti populum tuum Israël tibi in populum usque in æternum, et tu, Domine, factus es Deus ejus."},{"number":23,"verse":"Nunc igitur Domine, sermo quem locutus es famulo tuo et super domum ejus confirmetur in perpetuum, et fac sicut locutus es."},{"number":24,"verse":"Permaneatque et magnificetur nomen tuum usque in sempiternum, et dicatur : Dominus exercituum Deus Israël, et domus David servi ejus permanens coram eo."},{"number":25,"verse":"Tu enim, Domine Deus meus, revelasti auriculam servi tui, ut ædificares ei domum : et idcirco invenit servus tuus fiduciam, ut oret coram te."},{"number":26,"verse":"Nunc ergo Domine, tu es Deus, et locutus es ad servum tuum tanta beneficia."},{"number":27,"verse":"Et cœpisti benedicere domui servi tui, ut sit semper coram te : te enim, Domine, benedicente, benedicta erit in perpetuum."}]}