{"bibleAbbr":"CVg2018","bookName":"1 Chronicles","bookEnglishName":"1 Chronicles","chapterNumber":13,"verses":[{"number":1,"verse":"Iniit autem consilium David cum tribunis, et centurionibus, et universis principibus,"},{"number":2,"verse":"et ait ad omnem cœtum Israël : Si placet vobis, et a Domino Deo nostro egreditur sermo quem loquor, mittamus ad fratres nostros reliquos in universas regiones Israël, et ad sacerdotes et Levitas qui habitant in suburbanis urbium, ut congregentur ad nos,"},{"number":3,"verse":"et reducamus arcam Dei nostri ad nos : non enim requisivimus eam in diebus Saul."},{"number":4,"verse":"Et respondit universa multitudo ut ita fieret : placuerat enim sermo omni populo."},{"number":5,"verse":"Congregavit ergo David cunctum Israël, a Sihor Ægypti usque dum ingrediaris Emath, ut adduceret arcam Dei de Cariathiarim."},{"number":6,"verse":"Et ascendit David, et omnis vir Israël, ad collem Cariathiarim, qui est in Juda, ut afferret inde arcam Domini Dei sedentis super cherubim, ubi invocatum est nomen ejus."},{"number":7,"verse":"Imposueruntque arcam Dei super plaustrum novum, de domo Abinadab : Oza autem, et frater ejus minabant plaustrum."},{"number":8,"verse":"Porro David, et universus Israël, ludebant coram Deo omni virtute in canticis, et in citharis, et psalteriis, et tympanis, et cymbalis, et tubis."},{"number":9,"verse":"Cum autem pervenisset ad aream Chidon, tetendit Oza manum suam, ut sustentaret arcam : bos quippe lasciviens paululum inclinaverat eam."},{"number":10,"verse":"Iratus est itaque Dominus contra Ozam, et percussit eum, eo quod tetigisset arcam : et mortuus est ibi coram Domino."},{"number":11,"verse":"Contristatusque est David, eo quod divisisset Dominus Ozam : vocavitque locum illum Divisio Ozæ, usque in præsentem diem."},{"number":12,"verse":"Et timuit Deum tunc temporis, dicens : Quomodo possum ad me introducere arcam Dei ?"},{"number":13,"verse":"et ob hanc causam non adduxit eam ad se, hoc est, in civitatem David, sed avertit in domum Obededom Gethæi."},{"number":14,"verse":"Mansit ergo arca Dei in domo Obededom tribus mensibus : et benedixit Dominus domui ejus, et omnibus quæ habebat."}]}