{"bibleAbbr":"CVg2018","bookName":"1 Chronicles","bookEnglishName":"1 Chronicles","chapterNumber":21,"verses":[{"number":1,"verse":"Consurrexit autem Satan contra Israël, et concitavit David ut numeraret Israël."},{"number":2,"verse":"Dixitque David ad Joab et ad principes populi : Ite, et numerate Israël a Bersabee usque Dan : et afferte mihi numerum ut sciam."},{"number":3,"verse":"Responditque Joab : Augeat Dominus populum suum centuplum quam sunt : nonne, domine mi rex, omnes servi tui sunt ? quare hoc quærit dominus meus, quod in peccatum reputetur Israëli ?"},{"number":4,"verse":"Sed sermo regis magis prævaluit : egressusque est Joab, et circuivit universum Israël : et reversus est Jerusalem,"},{"number":5,"verse":"deditque David numerum eorum quos circuierat : et inventus est omnis numerus Israël, mille millia et centum millia virorum educentium gladium : de Juda autem quadringenta septuaginta millia bellatorum."},{"number":6,"verse":"Nam Levi et Benjamin non numeravit : eo quod Joab invitus exsequeretur regis imperium."},{"number":7,"verse":"Displicuit autem Deo quod jussum erat : et percussit Israël."},{"number":8,"verse":"Dixitque David ad Deum : Peccavi nimis ut hoc facerem : obsecro, aufer iniquitatem servi tui, quia insipienter egi."},{"number":9,"verse":"Et locutus est Dominus ad Gad videntem Davidis, dicens :"},{"number":10,"verse":"Vade, et loquere ad David, et dic ei : Hæc dicit Dominus : Trium tibi optionem do : unum, quod volueris, elige, et faciam tibi."},{"number":11,"verse":"Cumque venisset Gad ad David, dixit ei : Hæc dicit Dominus : Elige, quod volueris :"},{"number":12,"verse":"aut tribus annis famem ; aut tribus mensibus te fugere hostes tuos, et gladium eorum non posse evadere ; aut tribus diebus gladium Domini, et pestilentiam versari in terra, et angelum Domini interficere in universis finibus Israël : nunc igitur vide quid respondeam ei qui misit me."},{"number":13,"verse":"Et dixit David ad Gad : Ex omni parte me angustiæ premunt : sed melius mihi est ut incidam in manus Domini, quia multæ sunt miserationes ejus, quam in manus hominum."},{"number":14,"verse":"Misit ergo Dominus pestilentiam in Israël : et ceciderunt de Israël septuaginta millia virorum."},{"number":15,"verse":"Misit quoque angelum in Jerusalem ut percuteret eam : cumque percuteretur, vidit Dominus, et misertus est super magnitudine mali : et imperavit angelo qui percutiebat : Sufficit, jam cesset manus tua. Porro angelus Domini stabat juxta aream Ornan Jebusæi."},{"number":16,"verse":"Levansque David oculos suos, vidit angelum Domini stantem inter cælum et terram, et evaginatum gladium in manu ejus, et versum contra Jerusalem : et ceciderunt tam ipse quam majores natu, vestiti ciliciis, proni in terram."},{"number":17,"verse":"Dixitque David ad Deum : Nonne ego sum, qui jussi ut numeraretur populus ? ego, qui peccavi ? ego, qui malum feci ? iste grex, quid commeruit ? Domine Deus meus, vertatur, obsecro, manus tua in me, et in domum patris mei : populus autem tuus non percutiatur."},{"number":18,"verse":"Angelus autem Domini præcepit Gad ut diceret Davidi ut ascenderet, exstrueretque altare Domino Deo in area Ornan Jebusæi."},{"number":19,"verse":"Ascendit ergo David juxta sermonem Gad, quem locutus ei fuerat ex nomine Domini."},{"number":20,"verse":"Porro Ornan cum suspexisset et vidisset angelum, quatuorque filii ejus cum eo, absconderunt se : nam eo tempore terebat in area triticum."},{"number":21,"verse":"Igitur cum veniret David ad Ornan, conspexit eum Ornan, et processit ei obviam de area, et adoravit eum pronus in terram."},{"number":22,"verse":"Dixitque ei David : Da mihi locum areæ tuæ, ut ædificem in ea altare Domino : ita ut quantum valet argenti accipias, et cesset plaga a populo."},{"number":23,"verse":"Dixit autem Ornan ad David : Tolle, et faciat dominus meus rex quodcumque ei placet : sed et boves do in holocaustum, et tribulas in ligna, et triticum in sacrificium : omnia libens præbebo."},{"number":24,"verse":"Dixitque ei rex David : Nequaquam ita fiet, sed argentum dabo quantum valet : neque enim tibi auferre debeo, et sic offerre Domino holocausta gratuita."},{"number":25,"verse":"Dedit ergo David Ornan pro loco siclos auri justissimi ponderis sexcentos."},{"number":26,"verse":"Et ædificavit ibi altare Domino, obtulitque holocausta et pacifica, et invocavit Dominum ; et exaudivit eum in igne de cælo super altare holocausti."},{"number":27,"verse":"Præcepitque Dominus angelo, et convertit gladium suum in vaginam."},{"number":28,"verse":"Protinus ergo David, videns quod exaudisset eum Dominus in area Ornan Jebusæi, immolavit ibi victimas."},{"number":29,"verse":"Tabernaculum autem Domini, quod fecerat Moyses in deserto, et altare holocaustorum, ea tempestate erat in excelso Gabaon."},{"number":30,"verse":"Et non prævaluit David ire ad altare ut ibi obsecraret Deum : nimio enim fuerat in timore perterritus, videns gladium angeli Domini."}]}