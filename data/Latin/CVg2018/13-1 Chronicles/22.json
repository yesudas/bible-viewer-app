{"bibleAbbr":"CVg2018","bookName":"1 Chronicles","bookEnglishName":"1 Chronicles","chapterNumber":22,"verses":[{"number":1,"verse":"Dixitque David : Hæc est domus Dei, et hoc altare in holocaustum Israëli."},{"number":2,"verse":"Et præcepit ut congregarentur omnes proselyti de terra Israël, et constituit ex eis latomos ad cædendos lapides et poliendos, ut ædificaretur domus Dei."},{"number":3,"verse":"Ferrum quoque plurimum ad clavos januarum, et ad commissuras atque juncturas, præparavit David : et æris pondus innumerabile."},{"number":4,"verse":"Ligna quoque cedrina non poterant æstimari, quæ Sidonii et Tyrii deportaverant ad David."},{"number":5,"verse":"Et dixit David : Solomon filius meus puer parvulus est et delicatus : domus autem, quam ædificari volo Domino, talis esse debet ut in cunctis regionibus nominetur : præparabo ergo ei necessaria. Et ob hanc causam ante mortem suam omnes præparavit impensas."},{"number":6,"verse":"Vocavitque Salomonem filium suum, et præcepit ei ut ædificaret domum Domino Deo Israël."},{"number":7,"verse":"Dixitque David ad Salomonem : Fili mi, voluntatis meæ fuit ut ædificarem domum nomini Domini Dei mei :"},{"number":8,"verse":"sed factus est sermo Domini ad me, dicens : Multum sanguinem effudisti, et plurima bella bellasti : non poteris ædificare domum nomini meo, tanto effuso sanguine coram me :"},{"number":9,"verse":"filius qui nascetur tibi, erit vir quietissimus : faciam enim eum requiescere ab omnibus inimicis suis per circuitum : et ob hanc causam Pacificus vocabitur : et pacem et otium dabo in Israël cunctis diebus ejus."},{"number":10,"verse":"Ipse ædificabit domum nomini meo, et ipse erit mihi in filium, et ego ero illi in patrem : firmaboque solium regni ejus super Israël in æternum."},{"number":11,"verse":"Nunc ergo fili mi, sit Dominus tecum, et prosperare, et ædifica domum Domino Deo tuo sicut locutus est de te."},{"number":12,"verse":"Det quoque Dominus prudentiam et sensum ut regere possis Israël, et custodire legem Domini Dei tui."},{"number":13,"verse":"Tunc enim proficere poteris, si custodieris mandata et judicia quæ præcepit Dominus Moysi ut doceret Israël. Confortare, et viriliter age : ne timeas, neque paveas."},{"number":14,"verse":"Ecce ego in paupertate mea præparavi impensas domus Domini, auri talenta centum millia, et argenti mille millia talentorum : æris vero et ferri non est pondus, vincitur enim numerus magnitudine ; ligna et lapides præparavi ad universa impendia."},{"number":15,"verse":"Habes quoque plurimos artifices, latomos, et cæmentarios, artificesque lignorum, et omnium artium ad faciendum opus prudentissimos,"},{"number":16,"verse":"in auro et argento et ære et ferro, cujus non est numerus. Surge igitur et fac, et erit Dominus tecum."},{"number":17,"verse":"Præcepit quoque David cunctis principibus Israël ut adjuvarent Salomonem filium suum :"},{"number":18,"verse":"Cernitis, inquiens, quod Dominus Deus vester vobiscum sit, et dederit vobis requiem per circuitum, et tradiderit omnes inimicos vestros in manus vestras, et subjecta sit terra coram Domino, et coram populo ejus."},{"number":19,"verse":"Præbete igitur corda vestra et animas vestras, ut quæratis Dominum Deum vestrum : et consurgite, et ædificate sanctuarium Domino Deo, ut introducatur arca fœderis Domini, et vasa Domino consecrata, in domum quæ ædificatur nomini Domini."}]}