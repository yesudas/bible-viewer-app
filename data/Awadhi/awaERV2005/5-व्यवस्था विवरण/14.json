{"bibleAbbr":"awaERV2005","bookName":"व्यवस्था विवरण","bookEnglishName":"Deuteronomy","chapterNumber":14,"verses":[{"number":1,"verse":"( इस्राएली, यहोवा क खास लोग) “तू पचे यहोवा आपन परमेस्सर क गदेलन अहा। अगर कउनो मरइ तउ तू पचन्क आपन दुखे मँ पड़ा भवा देखावइ बरे खुद क नाहीं काटइ चाही। तु पचन्क आपन मूँड़े क अगवा क हींसा क बार नाहीं कटवावइ चाही।"},{"number":2,"verse":"काहेकि तू पचे यहोवा आपन परमेस्सर क खास लोग अहा। उ संसार क सब मनइयन मँ स, तू पचन्क आपन खास लोगन्क रुप मँ चुना ह।"},{"number":3,"verse":"( इस्राएलियन क भोजन जेका खाइ क अनुमति रही) “अइसी कउनो चीज जिन खा, यहोवा जेहसे घिना करत ह।"},{"number":4,"verse":"तू पचे ऍन जनावरन क खाइ सकत ह: गाय, भेड़, बोकरी,"},{"number":5,"verse":"हिरन, नीलगाय, मृग, जंगली भेड़, जंगली बोकरी, चीतल अउ पहाड़ी भेड़।"},{"number":6,"verse":"तू पचे अइसे कउनो भी जनावरे क खाइ सकत ह जेकर खुर दुइ हींसा मँ बँटा होइँ अउर जउन जुगाली करत होइँ।"},{"number":7,"verse":"उ सबइ जनावर जउन जुगाली करत हीं या जेकर खुर दुई भाग मँ फाट भवा नाहीं होतेन तू पचन क सिरिफ एका नाहीं खाई चाही। ऊँट चट्टानी बिच्छु अउर खरहा क जिन खावा। इ सबइ जनावर जुगाली करत हीं किन्तु एकर खुर फटा भवा नाहीं होतेन। एह बरे इ तू पचन्क बरे असुद्ध अहइँ।"},{"number":8,"verse":"तू पचन्क सुअर नाहीं खाइ चाही। ओनकइ खुर फाट होत हीं, मुला उ सबइ जुगाली नाहीं करतेन। एह बरे सुअर तोहरे बरे असुद्ध अहइ। सुअर क कउनो गोस जिन खा अउर न ही मरे भए सुअर क छुआ।"},{"number":9,"verse":"“तू पचे अइसी मछरी खाइ सकत ह जेकरे पर अउ सेहरा होइँ।"},{"number":10,"verse":"मुला अइसी मछरी क न खा जेकरे पर अउ सेहरा दुइनाउँ न होइँ। इ सबइ तोहरे बरे असुद्ध भोजन अहइँ।"},{"number":11,"verse":"“तू पचे कउनो सुद्ध चिरई क खाइ सकत ह।"},{"number":12,"verse":"मुला इ चिरइयन मँ स कउनो क जिन खा गरुड़, गीद्ध, बुर्ज्जद,"},{"number":13,"verse":"लाल चील, बाझ, कउनो तरह क चील,"},{"number":14,"verse":"कउनो तरह क काला कौआ"},{"number":15,"verse":"सुतुरमुर्ग, उल्लू, घुग्घू, कउनो तरह क बहोर,"},{"number":16,"verse":"नान्ह उल्लू बड़वार उल्लू, उज्जर उल्लू,"},{"number":17,"verse":"रेगिस्तानी उल्लू, मच्छरी क सिकार करइवाला बड़ा पंछी, जल कौआ,"},{"number":18,"verse":"चमरघेंच, कउनो तरह क बगुला, नौवा या चमगादड़।"},{"number":19,"verse":"“पंखवाला किरउनन तोहरे बरे असुद्ध भोजन अहइँ। तू पचन्क ओनका नाहीं खाइ चाही।"},{"number":20,"verse":"मुला तू पचे कउनो सुद्ध चिरइया क खाइ सकत ह।"},{"number":21,"verse":"“खुद मरे भएन जनावरन क जिन खा। तू पचे मरे भए जनावरन क तोहार बीच रहइवाला कउनो प्रावासी क दइ सकत ह या ओका कउनो बिदेसी क हाथे बेंच सकत ह। मुला तू यहोवा तोहार परमेस्सर क खास लोग अहा। “बोकरी क बच्चा क ओकरी महतारी क दूधे मँ जिन पकावा।"},{"number":22,"verse":"( मंदिर क दीन्ह जाइवाला दसवँ हींसा) “तू पचन्क हर बरिस आपन खेतन मँ उगी भइ फसिल क दसवँ हींसा निहचय ही बचावइ चाही।"},{"number":23,"verse":"तब तू पचन्क उ ठउर पइ जाइ चाही जेका यहोवा आपन नाउँ बरे चुनत ह। हुआँ यहोवा आपन परमेस्सर क मौजूदगी मँ आपन फसिल क दसवँ हींसा, अनाजे क तोहरे नवा दाखरस, तोहार तेल क दसवाँ हींसा, झुण्ड अउ समूह मँ पइदा पहिला बच्चा, खाइ चाही। तब तू पचे यहोवा आपन परमेस्सर क जीवन भर डर करब सिखब्या।"},{"number":24,"verse":"मुला उ ठउर ऍतना दूर होइ सकत ह कि तू पचे हुआँ तलक क जात्रा नाहीं कइ सकत ह। इ होइ सकत ह कि यहोवा जउन फसिल क बरदान दिहे अहइ ओकर दसवाँ हींसा तू पचे हुआँ न पहोंचाइ सका। अगर अइसा होत ह तउ इ करा:"},{"number":25,"verse":"आपन फसिल क उ हींसा बेचं द्या। तब उ धने क लइके यहोवा तोहार परमेस्सर क जरिये चुने भएन खास ठउरे पइ जा।"},{"number":26,"verse":"उ धने क उपयोग जउन कछू तू पचे चहा ओकरे बेसहइ मँ करा। गाय, भेड़ी, दाखरस या दूसर उबला भवा पेय या कउनो दूसर चीज जउन तू पचे चाहत अहा। तब तू पचन्क तोहरे परिवार क संग खइया खाइ चाही अउर यहोवा आपन परमेस्सर क मौजूदगी मँ हुआँ उ ठउरे पइ आनन्द मनावइ चाही।"},{"number":27,"verse":"मुला आपन सहर मँ बसइया लेवी बंसी लोगन क जिन बिसिरा काहेकि ओनके लगे तोहरी तरह भुइँया क हींसा नाहीं अहइ।"},{"number":28,"verse":"“हर तीन बरिस क आखीर मँ आपन उ बरिस क पइदा भवा फसिल क दसवँ हींसा बटोरब्या। इ भोजन क आपन सहर मँ रखा।"},{"number":29,"verse":"इ भोजन लेवी बंसी लोगन क बरे अहइ, काहेकि ओनके लगे आपन कउनो भुइँया नाहीं अहइ। इ भोजन तोहरे सहर मँ ओन लोगन बरे अहइ जेनका एकर जरुरत अहइ जइसे तोहार बीच रहइवाला प्रवासी, अनाथ अउर राँड़ मेहररुअन उ पचे खाब्या अउ संतुट्ठ होब्या। अगर तू पचे इ करत अहा तउ यहोवा तोहार परमेस्सर सबहिं काम तू पचे जउन कछू करब्या ओकरे बरे आसीर्बाद देइ।"}]}