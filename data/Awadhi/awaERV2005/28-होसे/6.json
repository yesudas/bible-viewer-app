{"bibleAbbr":"awaERV2005","bookName":"होसे","bookEnglishName":"Hosea","chapterNumber":6,"verses":[{"number":1,"verse":"( यहोवा कइँती लउटि आवइ क प्रतिफल) “आवा, हम यहोवा कइँती लउटि आइ। जदपि उ हमका टुका मँ चीड़ दिहेस ह, किन्तु उ हमका चंगा करी। जिस तरह उ हमका चोट किहेस, उहइ तरह उ हमार घावन पइ मरहम भी लगाई।"},{"number":2,"verse":"दुइ दिना मँ उ हमार जिन्नगी वापिस देइ सकत ह। तीसरे दिन उ हमका आपन गोड़ मँ खड़ा करी, तउ हम ओकर मोजूदगी मँ रहब।"},{"number":3,"verse":"आवा, ओका परमेस्सर क रूप मँ स्वीकार करा; आवा, उ सबइ करी जेसे हम यहोवा स्वीकार कइ सकत हीं। ओकर आवइ ओतॅना ही निहचइ ह जेतॅना कि भोर क आवइ। ओकर आवइ ओतना ही निहचय अहा जेतॅना क जाड़ा क बोछार। अवस्य ही उ वइसे ही आई जइसे कि बसंत क बर्खा आवति अहइ जउन धरती क सींच देत ह।”"},{"number":4,"verse":"( लोग सच्चा नाहीं अहइँ) “हे एप्रैम, तोहार संग मोका का करइ चाही? हे यहूदा, तोहरे संग मोका का करइ चाही? तोहार पिरेम ऍतना तेजी स गुजर गएन जइसा भिंसारे क कोहरा अउर भिंसारे क ओस तेजी स खत्म होइ जात ह।"},{"number":5,"verse":"मइँ नबियन क प्रयोग किहेउँ अउर मनइयन बरे नेम बनाइ दिहेउँ। मोरे आदेस पइ मनइयन क कतल कीन्ह गवा मुला इ सबइ फइसलन स भली बातन पइदा होइहीं।"},{"number":6,"verse":"मोका विस्सासी पिरेम खुस करइ सकत ह, बलियन नाहीं जब लोग मोका परमेस्सर क रूप मँ जानत ह तउ इ मोका होमबलि स जियादा आनन्दित करत ह।"},{"number":7,"verse":"उ जगह पइ जउन आदम कहलावत अहइ उ पचे करार तोड़ दिहस। उ भुइँया मँ उ पचे मोरे बरे अबिस्सासी रहेन।"},{"number":8,"verse":"गिलाद ओन लोगन क नगरी अहइ जउन पाप किया करत हीं। हुआँ क लोग चालबाज अहइँ अउर उ पचे अउरन क हत्या करत हीं।"},{"number":9,"verse":"याजक लोग भयानक अपराध किहेन। डाकूअन क दल जइसा कउने पइ हमला करइ बरे घात मँ छुपा रहत हीं। लटेरन क जइसा उ पचे सकेम लोगन क राहे पइ हत्या किहेन।"},{"number":10,"verse":"मइँ इस्राएल क मन्दिर मँ घृणित बात क लखेउँ ह। उहइ जगह पइ एप्रैम रण्डीबाजी किहेन अउर इस्राएल आपन क अपवित्तर किहेस।"},{"number":11,"verse":"हे यहूदा, तोहार बरे भी फइसला क एक दिन तय कीन्ह ग अहइ।"}]}