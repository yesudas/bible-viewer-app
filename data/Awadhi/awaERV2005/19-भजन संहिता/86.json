{"bibleAbbr":"awaERV2005","bookName":"भजन संहिता","bookEnglishName":"Psalms","chapterNumber":86,"verses":[{"number":1,"verse":"दाऊद क पराथना। मइँ एक दीन, असहाय मनई अहउँ। हे यहोवा, तू कृपा कइके मोर सुनि ल्या, अउर तू मोर विनती क जवाब द्या।"},{"number":2,"verse":"मइँ तोहार भगत हउँ, कृपा कइके मोर रच्छा करा। मइँ तोहार सेवक अहउँ अउर तू मोर परमेस्सर अहा। मइँ तोह पइ भरोसा किहेउँ, कृपा कइके मोका बचावा।"},{"number":3,"verse":"मोर सुआमी, मोह पइ दाया करा। मइँ सारा दिन तोहार बिनती करत रहत हउँ।"},{"number":4,"verse":"हे मोर यहोवा, मइँ आपन जिन्नगी तोहार हाथन मँ देत हउँ। हे मोर सुआमी, मोका, आपन सेवक क सुखी बनावा।"},{"number":5,"verse":"हे सुआमी, तू नीक अउ छिमाकर्ता अहा। तू आपन मनवइयन स बहोत पिरेम करत अहा, जउन सहारा पावइ क तोहका गोहरावत हीं।"},{"number":6,"verse":"हे यहोवा, मोर बिनती सुनि ल्या। कृपा कइके तू आपन कान क मोर पराथना पइ दाया बरे द्या।"},{"number":7,"verse":"हे यहोवा, आपन संकट क घरी मँ मइँ तोहार बिनती करत हउँ। मइँ जानत हउँ तू मोका जवाब देब्या।"},{"number":8,"verse":"हे सुआमी, तोहरे जइसा कउनो देवता नाहीं अहइ। जइसेन काम तू किहा ह वइसा काम कउनो भी नाहीं कइ सकत।"},{"number":9,"verse":"हे सुआमी, तू ही सब लोगन क रच्या ह। उ पचे आइहीं अउर तोहार आराधना करिहीं। उ पचे सबहिं तोहरे नाउँ क आदर करिहीं।"},{"number":10,"verse":"हे परमेस्सर, तू महान अहा। तू अजूबा करम करत अहा। तू अकेल्ले ही परमेस्सर अहा।"},{"number":11,"verse":"हे यहोवा, मोका आपन राहन क सिच्छा द्या, तउ मइँ तोहरे सच्चाइ क अनुसार रहेबउँ। कृपा कइके मोर मदद करा, तउ मइँ पूरे हिरदय स तोहार उपासना करबउँ।"},{"number":12,"verse":"हे मोर सुआमी परमेस्सर, मइँ सम्पूर्ण हिरदय स तोहार गुण गावत हउँ। मइँ तोहरे नाउँ क आदर सदा सदा ही करबउँ।"},{"number":13,"verse":"काहेकि तू मोका बहोत जिआदा पिरेम किहा ह। तू मोका मउत क गहड़ा खाइ स बचाया ह।"},{"number":14,"verse":"परमेस्सर, अहंकारी लोग मोह पइ वार करत अहइँ। कर लोगन क समूह मोका मार डावइ चाहत अहइँ। अउर उ सबइ मनई तोहार आदर नाहीं करत अहइँ।"},{"number":15,"verse":"हे सुआमी, तू दयालु अउ कृपा स भरा परमेस्सर अहा। तू धीरज स भरा, बिस्सासी अउ पिरेम स भरा अहा।"},{"number":16,"verse":"हे परमेस्सर, देखावा कि तू मोर सुनत ह अउर मोह पइ कृपालु रहत ह। मइँ तोहार सेवक हउँ, तू मोका सक्ति द्या। मइँ तोहार सेवक हउँ, मोका बचावा!"},{"number":17,"verse":"हे यहोवा, कछू अइसा करा जेहसे इ साबित होइ कि तू मोर सहायता करब्या। तब मोर दुस्मन एका जानिहीं अउ निरास होइ जइहीं। तउ इ परगट होइ तू उहइ अहा जउन मोर मदद किह्या अउर मोका आराम दिह्या।"}]}