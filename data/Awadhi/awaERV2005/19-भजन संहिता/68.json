{"bibleAbbr":"awaERV2005","bookName":"भजन संहिता","bookEnglishName":"Psalms","chapterNumber":68,"verses":[{"number":1,"verse":"संगीत निर्देसक बरे दाऊद क एक ठु भजन। हे परमेस्सर, उठा, आपन दुस्मनन क एहर ओहर करा। ओकर सबहिं दुस्मनन ओकरे लगे स पराइ जाइँ।"},{"number":2,"verse":"जइसे हवा स उड़ावा भवा धुआँ बिखरि जात ह, वइसे ही तोहार दुस्मन बिखरि जाइँ। जइसे आगी मँ मोम टेघर जात ह, वइसे ही तोहरे दुस्मनन क नास होइ जाइ।"},{"number":3,"verse":"परमेस्सर क संग सज्जन सुखी होत हीं, अउर सज्जन सुखद पल बितावत हीं। सज्जन खुद ही आनन्द मनावत अउ खुद ही बहोत खुस रहत हीं।"},{"number":4,"verse":"परमेस्सर क गीत गावा। ओकरे महिमा नाउँ क गुणगान करा। परमेस्सर बरे राह तइयार करा जउन आपन रथे क रेगिस्तान मँ हाँकत ह। ओकरे समन्वा आन्दित भवा जेकर नाउँ याह अहइ।"},{"number":5,"verse":"परमेस्सर अनाथन क पिता क समान अहइ अउर राँड़ मेहररूअन क धियान रखत ह। उ आपन पवित्तर मन्दिर मँ अहइ।"},{"number":6,"verse":"जेकर कउनो घर नाहीं होत, अइसे अकेले मनई क परमेस्सर घर देत ह। आपन मनवइयन क परमेस्सर बंधन स अजाद करत ह। उ पचे बहोत खुस रहत हीं। मुला जउन परमेस्सर क खिलाफ होत हीं, ओनका तपत भइ भुइँया पइ रहइ क होइ।"},{"number":7,"verse":"हे परमेस्सर, तू आपन मनवइयन क मिस्र स निकार्या, अउ रेगिस्तान स पैदर ही पार निकार्या।"},{"number":8,"verse":"इस्राएल क परमेस्सर जब सिय्योन पर्वत पइ आवा रहा, तउ धरती काँप उठी रही, अउ अकास टेघरा रहा।"},{"number":9,"verse":"हे परमेस्सर, बर्खा क तू पठए रह्या, अउ पुरान अउ दुर्बल पड़ी धरती क तू फुन ससक्त किहा।"},{"number":10,"verse":"उहइ धरती पइ तोहार गोरू वापस आइ गएन। हे परमेस्सर, हुआँ क दीन लोगन क तू उत्तिम चिजियन दिहा।"},{"number":11,"verse":"परमेस्सर हुकुम दिहस अउर बहोत लोग सुसंदेस सुनावइ गएन।"},{"number":12,"verse":"“बरिआर राजा लोगन क फउजन एहर ओहर पराइ गइन। जुद्ध स जउन चिजियन क फउजी लिआवत हीं, ओनका घरे पइ रुकी मेहररूअन बाँटि लेइही। जउन लोग घरे म्ँ रूका बाटेन, उ सबइ उ धने क बाँटि लेइहीं।"},{"number":13,"verse":"उ सबइ चाँदी स मढ़ा भवा कबूतरे क पखना पइहीं। उ सबइ सोना स चमकत भवा पखनन क पइहीं।”"},{"number":14,"verse":"परमेस्सर जब सल्मोन पर्वत पइ दुस्मन राजा लोगन क बिखेर दिहस, तउ उ पचे अइसे छितरानेन जइसे बरफ गिरत ह।"},{"number":15,"verse":"बासान पर्वत महान पर्वत अहइ, जेकर चोटियन बहोत सी बाटिन।"},{"number":16,"verse":"बासान पर्वत, तू काहे सिय्योन पर्वत क नान्ह समुझत बाट्या? परमेस्सर ओहसे पिरेम करत ह। परमेस्सर ओका हुआँ सदा रहइ बरे चुनेस ह।"},{"number":17,"verse":"यहोवा पवित्तर पर्वत सिय्योन पइ आवत अहइ। अउ ओकरे पाछे कई लाख रथ अहइँ।"},{"number":18,"verse":"उ ऊँचे पइ चढ़ गवा। उ बंदियन क अगुआई किहस, उ मनइयन स हिआँ तलक कि आपन विरोधी लोगन स भेंट लिहस। यहोवा परमेस्सर हुआँ रहइ गवा।"},{"number":19,"verse":"यहोवा क गुण गावा। उ हर दिन हमार, हमरे संग भार उठावइ मँ मदद करत ह। परमेस्सर हमार रच्छा करत ह।"},{"number":20,"verse":"उ हमार परमेस्सर अहइ। उ उहइ परमेस्सर अहइ जउन हमका बचावत ह। हमार यहोवा परमेस्सर मउत स हमार रच्छा करत ह।"},{"number":21,"verse":"परमेस्सर देखाँइ देइ कि आपन दुस्मनन क उ हराइ दिहस ह। अइसे ओन मनइयन क जउन ओकरे खिलाफ लड़ेन, उ सजा देइ।"},{"number":22,"verse":"मोर सुआमी कहेस, “मइँ बासान स दुस्मन क वापस लिआउब, मइँ दुस्मन क समुद्दर क गहराई स वापस लाउब,"},{"number":23,"verse":"ताकि तू ओनकर खून मँ विचरि सका, तोहार कूकुरन ओनकर खून चाट जाइँ।”"},{"number":24,"verse":"लोग लखत हीं, परमेस्सर क विजय अभियान क अगुआइ करत भए। लोग मोरे पवित्तर परमेस्सर, मोरे राजा क अभियान क अगुआई करत लखत हीं।"},{"number":25,"verse":"अगवा-अगवा गवइयन क मण्डली चलत ह, पाछे-पाछे वादक लोगन क मण्डली आवति अहइ, अउ बीच मँ कुमारियन तम्बूरन बजावति अहइँ।"},{"number":26,"verse":"परमेस्सर क बड़कई महासभा क बीच करा। इस्राएल क लोगो, तू यहोवा क गुण गावा।"},{"number":27,"verse":"नान्ह बिन्यामीन ओनकर अगुआई करत बाटइ। यहूदा क बड़का परिवार हुआँ बाटइ। जबूलून अउ नपताली क नेता हुआँ पइ अहइँ।"},{"number":28,"verse":"हे परमेस्सर, हमका आपन सक्ति देखाँवा। हमका उ आपन सक्ति देखाँवा जेकर उपयोग तू हमरे बरे बीते भए जमाने मँ किहे रहा।"},{"number":29,"verse":"राजा लोग, जरूसलेम मँ तोहरे मन्दिर क बरे निज सम्पत्ति लिअइहीं।"},{"number":30,"verse":"ओन “गोरूअन” स काम मनचाहा करावइ बरे आपन कुबरी क प्रयोग करा। ओन जातियन क “बर्धन” अउर “गइयन” क आग्या मानइवालन बनावा। तू जउन रास्ट्रन क जुद्ध मँ हराया। अब तू ओनसे चाँदी मँगवाइ ल्या।"},{"number":31,"verse":"तू ओनसे मिस्र स धन मँगवाइ ल्या। हे परमेस्सर, तू आपन धन कूस स मँगवाइ ल्या।"},{"number":32,"verse":"धरती क राजा लोगो, परमेस्सर बरे गावा। हमरे सुआमी बरे तू जसगान गावा।"},{"number":33,"verse":"परमेस्सर बरे गावा, उ रथे पइ चढ़िके सनातन अकासन स निकरत ह। तू ओकरे सक्तीसाली स्वर क सुना।"},{"number":34,"verse":"इस्राएल क परमेस्सर, तोहरे कउनो भी देवतन स जियादा बलवान अहइ। उ जउन निज मनवइयन क सुदृढ़ बनावत ह।"},{"number":35,"verse":"परमेस्सर आपन मन्दिर मँ अद्भुत बाटइ। इस्राएल क परमेस्सर भक्तन क सक्ति अउ सामरथ देत ह। परमेस्सर क गुण गावा।"}]}