{"bibleAbbr":"awaERV2005","bookName":"निर्गमन","bookEnglishName":"Exodus","chapterNumber":31,"verses":[{"number":1,"verse":"( बसलेल अउ ओहोलीआब) तबहिं यहोवा मूसा स कहेस,"},{"number":2,"verse":"“मइँ यहूदा क परिवार समूह स ऊर क बेटवा बसलेल क चुनेउँ ह। उरि हुर क बेटवा रहा।"},{"number":3,"verse":"मइँ बसलेल क परमेस्सर क आतिमा स भरि दिहस ह। मइँ ओका हर दस्तकारी क काम मँ माहिर बनावत हउँ अउ गियान देत हउँ।"},{"number":4,"verse":"बसलेल एक बहोत बढ़िया सिल्पकार बा अउ उ सोना, चाँदी अउ काँसा क चीज बनइ सकत ह।"},{"number":5,"verse":"बसलेल सुन्नर रतन क काटि अउर जड़ सकत ह। उ लकड़ी क भी काम कइ सकत ह। बसलेल हर किसिम क काम कइ सकत ह।"},{"number":6,"verse":"मइँ ओहोलीआब क भी ओकरे संग काम करइ क चुनेउँ ह। ओहोलीआब दन कबीले क आहोसामाक क बेटवा अहइ। मइँ दूसर मजूरन क माहिर बनाएउँ ह ताकि उ पचे उ सबहिं चीजन्क बनइ सकिहीं जेका मइँ तोहका करइ क हुकुम दिहेउँ ह।"},{"number":7,"verse":"बइठकावाला तम्बू, करार क संदूख, संदूखे क ढकना।"},{"number":8,"verse":"मेज अउर ओह पइ सारी चीजन निखालिस सोना क डीबट अउर एकर सबहिं बर्तन, धूप बारइ क वेदी।"},{"number":9,"verse":"भेटे क जरावइ बरे वेदी अउ वेदी प बइपरइ क चीज, कटोरा अउ एकर नीचे क चीज।"},{"number":10,"verse":"याजक हारून क खास वस्तर अउ ओकरे बेटवन बरे खास वस्तर, जबहिं उ पचे याजक क नाई सेवा करत पहिरहीं।"},{"number":11,"verse":"अभिसेक क महकउआ तेल, अउर पवित्तर ठउर बरे महकत धूप। इ कारीगरन्क इ सब चीजन्क वइसी बनवइ चाही जइसा मइँ तोहका हुकुम-दिहेउँ ह।”"},{"number":12,"verse":"( सबित) तबहिं यहोवा मूसा स कहेस,"},{"number":13,"verse":"“इस्राएल क लोगन स इ कहा: ‘तू पचे मोरे खास अरामे क दिन बरे नेम क मानाई चाही। तू पचन्क इ जरूर करइ क चाही, काहेकि इ सब मोरे अउ तोहरे बीच सबहिं पीढ़ी बरे चीन्हा क रूप मँ रइहीं। एहसे तोहका पता लागी कि मइँ, यहोवा तोहका आपन खास मनई बनए अही।"},{"number":14,"verse":"“‘सबित क दिन क खास दिन बनावा। यदि कउनो एका दुसित करत ह तउ उ व्यक्ति क जरूर मार डावइ चाही। अगर कउनो सबित क दिन काम करत ह, तउ उ व्यक्ति क आपन लोगन मँ स जरूर अलग कइ दीन्ह जाइ।"},{"number":15,"verse":"हफ्ता मँ दूसर छ: दिन काम करइ बरे अहइँ। एकर मतलब खास दिन अराम करइ बरे अउर यहोवा क मान देइ बरे अहइ। अगर कउनो सबित क दिन काम करी उ जरूर ही मार दीन्ह जाइ।"},{"number":16,"verse":"इस्राएल क लोगन सबित क दिना क खास दिन क रूप मँ जरूर याद रखिइ चाही। उ एका हमेसा हमेसा मनावत रइहीं। इ मोरे अउ ओनके बीच करार अहइ जउन सदा बना रही।"},{"number":17,"verse":"सबित क दिन मोरे अउ इस्राएल क बीच सदा चीन्हा क रूप मँ बना रही।’” (यहोवा छ: दिन काम किहेस अउ अकास अउ धरती क बनएस अउ सतएँ दिन उ आपन क अराम दिहेस अउ सुस्तान।)"},{"number":18,"verse":"जउने समइ परमेस्सर मूसा स सीनै पहाड़े प बात करब बंद किहस, उ ओका करार लिखित भवा दुइ समथर पाथर दिहस। परमेस्सर आपन अंगुरियन क काम मँ लगाएस अउ पथरे प लिखेस।"}]}