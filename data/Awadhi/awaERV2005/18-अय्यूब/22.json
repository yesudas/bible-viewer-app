{"bibleAbbr":"awaERV2005","bookName":"अय्यूब","bookEnglishName":"Job","chapterNumber":22,"verses":[{"number":1,"verse":"( एलीपज क जवाब) फुन तेमान क एलीपज जवाब देत भए कहेस।"},{"number":2,"verse":"“परमेस्सर क कउनो भी मनई सहारा नाहीं दइ सकत, हिआँ तलक कि उ भी जउन बहोत बुद्धिमान मनई होइ परमेस्सर बरे हितकर नाहीं होइ सकत।"},{"number":3,"verse":"अगर तू उहइ किहा जउन उचित रहा एहसे सर्वसक्तीमान परमेस्सर क आनन्द नाहीं मिली, अउर अगर तू खरा रहा हवा तउ एहसे ओका पछू नाहीं मिली।"},{"number":4,"verse":"अय्यूब तोहका परमेस्सर काहे सजा देत ह अउर काहे तोह पइ दोख लगावत ह? का इ एह बरे कि तू भक्त अहा।"},{"number":5,"verse":"नाहीं, इ सबइ एह बरे कि तू बहोत स पाप किहा ह, अय्यूब, तोहार पाप नाहीं रुकत अहइँ।"},{"number":6,"verse":"अय्यूब, होइ सकत ह कि तू आपन कउनो भाई क कछू चिज बिना कउनो कारण क गिरवी रख सकत ह। होइ सकत ह कि तू कउनो दीन मनइ क ओढ़ना रख लिहे ह्वा अउर ओनका नंगा बना किहे हवा्।"},{"number":7,"verse":"तू थके-माँदे लोगन क पानी नाहीं दिहा, तू भुखान मनइयन क भोजन नाहीं दिहा।"},{"number":8,"verse":"अय्यूब, अगर तू सक्तीसाली अउ धनी रह्या, तू ओन लोगन क सहारा नाहीं दिहा। तू बड़का जमींदार अउ समरथ वाला मनई रह्या।"},{"number":9,"verse":"मुला तू राँड़ अउरतन क बगइर कछू दिहे लउटाइ दिहा। अय्यूब, तू अनाथ गदेलन क लूट लिहा अउर ओनसे बुरा बेउहार किहा।"},{"number":10,"verse":"एह बरे तोहरे चारिहुँ कइँती जाल बिछा भवा अहइँ अउर तोहका एकाएक आवत विपत्तियन डेरावत हीं।"},{"number":11,"verse":"एह बरे घना अँधियारा तोहका ढाँक लिहस ह अउर एह बरे बाढ़ क पानी तोहका लीलत बाटइ।"},{"number":12,"verse":"“परमेस्सर अकास क सब स ऊँच हींसा मँ रहत ह। उ आपन जगह स सबन स ऊँच तारन क लखइ बरे खाले लखत ह।"},{"number":13,"verse":"मुला अय्यूब, तू का करत ह, ‘परमेस्सर कछू नाहीं जानत, करिया बदरन स कइसे परमेस्सर हमका जाँच सकत ह"},{"number":14,"verse":"धना बादर ओका छुपाइ लेइ हीं, एह बरे जब उ आकास क सबन ऊँच हींसा मँ बिचरत ह तउ हमका ऊपर अकासे स लखि नाहीं सकत।’"},{"number":15,"verse":"“अय्यूब, तू उ ही पुरानी राह पइ जेन पइ दुस्ट लोग चला करत हीं, चलत अहा।"},{"number":16,"verse":"आपन मउत क समइ स पहिले ही दुट्ठ लोग मर गएन। बाढ़ ओनका बहाइके लइ गइ रही।"},{"number":17,"verse":"इ सबइ उहइ लोग अहइँ जउन परमेस्सर स कहत हीं, ‘हमका अकेल्ले तजि द्या।’ उ पचे सोचेन कि ‘सर्वसक्तीमान परमेस्सर हमार कछू नाहीं कइ सकत ह।’"},{"number":18,"verse":"मुला परमेस्सर ओन लोगन क कामयाब बनाएस ह अउर ओनका धनवान बनाइ दिहा। मुला मइँ उ ढंग स जेहसे दुस्ट सोचत हीं, अपनाइ नाहीं सकत हउँ।"},{"number":19,"verse":"सज्जन जब बुरे लोगन क नास देखत हीं, तउ उ पचे खुस होत हीं। पाप स रहीत लोग दुस्टन पइ हँसत हीं, अउर कहा करत हीं।"},{"number":20,"verse":"‘हमार दुस्मन फुरइ नस्ट होइ गएन। आगी ओनके धने क बारि देत ह।’"},{"number":21,"verse":"“अय्यूब, अब खुद क तू परमेस्सर क अर्पित कइ दया, तब तू सान्ति पउब्या। अगर तू अइसा करा तउ तू धन्य अउर कामयाब होइ जाब्या।"},{"number":22,"verse":"ओकर सीख अपनाइ ल्या अउर ओकरे सब्द आपन मने मँ सुरच्छित रखा।"},{"number":23,"verse":"अय्यूब, अगर तू फुन सर्वसक्तीमान परमेस्सर क लगे आवा तउ फिन स पहिले जइसा होइ जाइ। तोहका अपने घरे स पाप क बहोत दूर करइ चाही।"},{"number":24,"verse":"तोहका सोना क धूरि क नाई अउर ओफीर क सोना क नदी क तराई क चट्टान क नाई समझइ चाही।"},{"number":25,"verse":"तब सर्वसक्तीमान परमेस्सर तोहरे बरे सोना अउर चाँदी बन जाइ।"},{"number":26,"verse":"तब तू बहोत खुस होब्या अउर तोहका सुख मिली। परमेस्सर क समन्वा तू बिना कउनो सर्म क मूँड़ि उठाइ सकब्या।"},{"number":27,"verse":"जब तू ओकर बिनती करब्या तउ उ तोर सुना करी, जउन प्रतिग्या तू ओहसे किहे रह्या, तू ओका पूरा कइ सकब्या।"},{"number":28,"verse":"जउन कछू तू करब्या ओहमाँ तोहका कामयाबी मिली, तोहरे रास्ते पइ प्रकास चमकी।"},{"number":29,"verse":"परमेस्सर अहंकारी जन क लज्जित करी, मुला परमेस्सर नम्र मनई क रच्छा करी।"},{"number":30,"verse":"परमेस्सर जउन मनई भोला नाहीं अहइ ओकर भी रच्छा करी, तोहरे हाथन क सफाई स ओका उद्धार मिली।”"}]}