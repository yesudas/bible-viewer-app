{"bibleAbbr":"awaERV2005","bookName":"अय्यूब","bookEnglishName":"Job","chapterNumber":31,"verses":[{"number":1,"verse":"“मइँ आपन अँखिन क संग एक समझौता किहेउ ह कि उ सबइ कउनो लड़िकी क वासना क निगाह स न लखहीं।"},{"number":2,"verse":"सर्वसक्तीमान परमेस्सर लोगन क संग कइसा करत ह उ कइसे आपन ऊँच सरगे क घरे से ओनकर करमन क प्रतिफल देत ह"},{"number":3,"verse":"परमेस्सर दुस्ट लोगन बरे संकट अउ विनास पठवत ह, अउर जउन बुरा करम करत हीं ओनके बरे बर्बादी पठवत ह।"},{"number":4,"verse":"मइँ जउन भी करत हउँ परमेस्सर जानत ह। अउर मोरे हर कदम क उ लखत ह।"},{"number":5,"verse":"“अउर मइँ झूठी जिन्नगी जिया हउँ या झूठ बोलिके लोगन क मुरख बनाए हउँ।"},{"number":6,"verse":"तउ उ मोका खरी तरजू स तौलेइ, तब परमेस्सर जान लेइ कि मइँ निरपराध हउँ।"},{"number":7,"verse":"अगर मइँ खरा रास्ता स हटा होउँ, अगर मइँ आपन आप क बुरे लालसा मँ लइ गइ होइ या अगर मइँ आपन हाथ क पवित्तर नाहीं राखत हइँ।"},{"number":8,"verse":"तउ मोर उपजाई भइ फसल दूसर लोग खाइ जाइँ अउर मोर फसलन क उजारिके लइ जाइँ।"},{"number":9,"verse":"“अगर मइँ मेहररुअन बरे कामुक रहा होउँ, या अगर मइँ आपन पड़ोसी क दुआरे क ओकरी पत्नी क संग व्याभिचार करइ क बरे ताकत रहा होउँ,"},{"number":10,"verse":"तउ मोर पत्नी दूसर लोगन क भोजन बनावइ अउर ओकरे संग दूसर लोग सोवइँ।"},{"number":11,"verse":"काहेकि यौन पाप लज्जा स भरा होत ह? इ अइसा पाप अहइ जेका निहचय ही सजा पावइ चाही।"},{"number":12,"verse":"व्याभिचार उ पाप क समान अहइ, जउन बारत अउ बर्बाद कइ डावत ह। मोरे लगे जउन कछू भी अहइ बिभिचार क पाप ओका बारि डाइ।"},{"number":13,"verse":"“अगर मइँ आपन दास-दासियन क समन्वा उ समइ निस्पच्छ नाहीं रहेउँ जब ओनका मोसे कउनो सिकाइत रही।"},{"number":14,"verse":"तउ जब मोका परमेस्सर क समन्वा जाइ क होइ, तउ मइँ का करब? जब उ मोका मोरे करमन क सफाई माँगइ बोलइ तउ मइँ परमेस्सर क का जावाब देब?"},{"number":15,"verse":"परमेस्सर मोका अउर मोरे सेवकन क हमरी आपन-आपन महतारी क गर्भ मँ बनाएस ह।"},{"number":16,"verse":"“मइँ कबहुँ भी दीन जन क मदद क मना नाहीं किहेउँ। मइँ राँड़ मेहररुअन क सहारे क बिना नाहीं रहइ दिहेउँ।"},{"number":17,"verse":"मइँ स्वार्थी नाहीं रहेउँ। मइँ आपन भोजन क संग अनाथ बच्चन क भूखा नाहीं रहइ दिहेउँ।"},{"number":18,"verse":"मइँ अइसे गदेलन क जेनके बाप नाहीं अहइँ, मइँ बाप जइसा रहेउँ ह। मइँ जिन्नगी भइ राँड़ मेहररुअन क धियान रखेउँ ह।"},{"number":19,"verse":"जब मइँ कउनो क एह बरे कस्ट भोगत भए पाएउँ ह कि ओकरे लगे ओढ़ना नाहीं अहइ, या मइँ कउनो दीन क बगैर कोट क पाएउँ।"},{"number":20,"verse":"तउ मइँ सदा ओन लोगन क ओढ़ना देत रहेउँ, मइँ ओनका गरम राखइ क मइँ खुद आपन भेड़िन क ऊन बइपरेउँ, तउ उ पचे मोका समूचइ मने स असीसत रहेन।"},{"number":21,"verse":"मइँ कउनो अनाथे क खिलाफ कबहुँ आपन हाथ नाहीं उठाएस जब कबहुँ मइँ ओका सहर क फाटके पइ मदद माँगत भए निहारेउँ।"},{"number":22,"verse":"अगर मइ अइसा किहेउँ तउ मोर काँधा आपन जगह स छूट कइ गिर जाइ अउर मोर बाजू आपन जोड़ स अलग होइ जाइ।"},{"number":23,"verse":"मुला मइँ तउ ओनमाँ स कउनो बुरा करम नाहीं किहेउँ। मइँ परमेस्सर क दण्ड स डेरात हउँ। ओकरी तेजस्विता स डेरात हउँ।"},{"number":24,"verse":"“मइँ कबहुँ आपन धन दौलत क भरोसा नाहीं किहेउँ, अउर मइँ कबहुँ नाहीं चोखा सोने स कहेउँ कि ‘तू मोर आसा अहा।"},{"number":25,"verse":"मइँ धने स सम्पन्न रहेउँ।’ मुला मइँ ओसे घमण्डी नाहीं भएउँ। मइँ खूवइ धन कमाएउँ। मुला उहइ नाहीं जेहसे आनन्दित भएउँ।"},{"number":26,"verse":"मइँ कबहुँ भी नाहीं चमकत सूरज क पूजा किहेउँ या मइँ सुन्नर चाँद क पूजा नाहीं किहेउँ।"},{"number":27,"verse":"मइँ कबहुँ भी आपन हाथ क चूम कइ सूकज अउर चाँद क पूजा करइ क मूरखता नाहीं किहा रहा।"},{"number":28,"verse":"अगर मइँ एनमाँ स कछू किहेउँ तउ उ मोर पाप होइ अउ मोका सजा मिलइ। अगर मइँ ओन बातन क पूजा किहे होतेउँ तउ सर्वसक्तीसाली परमेस्सर क अबिस्सासी होइ जातेउँ।"},{"number":29,"verse":"“जब मोर दुस्मन बर्बाद भएन तउ मइँ खुस नाहीं भएउँ। जब मोरे दुस्मनन क दुख-मुसीबत डाली गवा, तउ मइँ ओकर बरे खूस नाहीं भवा।"},{"number":30,"verse":"मइँ आपन मुहँ खोलिके आपन दुस्मनन क सरापत भए पाप नाहीं किहेउँ अउ मइँ ओकरे मोत क इच्छा नाहीं कहेस।"},{"number":31,"verse":"मोरे घरे क सबहिं लोग जानत हीं कि मइँ सदा अजनबी लोगन क खइया क दिहेउँ।"},{"number":32,"verse":"मइँ सदा अजनबी लोगन क घरे मँ बोलाएउँ, ताकि ओनका राति मँ गलियन मँ सोवइ क न पड़इ।"},{"number":33,"verse":"दूसर लोग आपन पापे क छूपावइ क जतन करत हीं, मुला मइँ आपन दोख कबहुँ नाहीं छुपाएउँ।"},{"number":34,"verse":"मइँ कबहुँ नाहीं डेराउँ कि लोग का कहत रहत हीं। मइँ कबहुँ चुप नाहीं रहेउँ अउ मइँ आपन घर बाहेर जाइ बरे कबहुँ नाहीं डेराउँ।"},{"number":35,"verse":"“कास! कउनो होत जउन मोर सुनत। मोका आपन बात अपनी कइँती स समझावइ द्या। कास! सक्तीसाली परमेस्सर मोका अउर कास उ ओनँ बातन क लिखत जउन मइँ ओकरी निगाहे मँ गलत किहे रहेउँ।"},{"number":36,"verse":"काहेकि फुरइ ही मइँ उ लिकावट आपन खुद क काँधे पइ धइ लेब अउर मइँ ओका मुकुट क तरह मूँड़े पइ धइ लेब।"},{"number":37,"verse":"“अगर परमेस्सर किहेस तउ जउन कछू मइँ किहेउँ ह, मइँ ओका परमेस्सर क समुझाउब। मइँ परमेस्सर क लगे आपन मूँड़ि उठाइके जाब, जइसे मइँ कउनो मुखिया होउँ।"},{"number":38,"verse":"“मइँ आपन भुइँया पइ कबहुँ बेगुनाह क खुन नाहीं बहाया हउँ एँह बरे मोर मिट्टी या मोर धरती क खिलाफ कबहुँ आवाज़ नाहीं उठाएस।"},{"number":39,"verse":"मइँ हमेसा मजदूरन क फसल काटइ बरे ओनकर मजूरी दिहेउँ। मइँ कबहुँ भी ओकर मालिक स जबरदस्ती अनाज़ नाहीं लिहेउँ।"},{"number":40,"verse":"हाँ! एनमाँ स अगर कउनो भी बुरा काम मइँ किहे होउ, तउ गोहूँ क जगह पइ काँटा अउर जौ क बजाय खर-पतवर खेतन मँ उग जाइँ।” अय्यूब क सब्द खतम भएन।"}]}