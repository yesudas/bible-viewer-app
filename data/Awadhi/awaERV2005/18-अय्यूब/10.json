{"bibleAbbr":"awaERV2005","bookName":"अय्यूब","bookEnglishName":"Job","chapterNumber":10,"verses":[{"number":1,"verse":"“मुला हाथ, अब मइँ वइसा नाहीं कइ सकत। मोका खुद आपन जिन्नगी स घिना अहइ एह बरे मइँ अजाद भाव स आपन दुखड़ा रोउब। मोरे मने मँ कडुआहट भरी अहइ एह बरे अब मइँ बोलब।"},{"number":2,"verse":"मइँ परमेस्सर स कहब ‘मोह पइ दोख जिन लगावा। मोरे खिलाफ तोहरे लगे लगावइ बरे का अहइ?"},{"number":3,"verse":"हे परमेस्सर, का तू मोका चोट पहोंचाइके खुस होत ह अइसा लगत ह जइसे तोहका आपन सृस्टि बरे कउनो चिंता नाहीं अहइ। अउर सायद, तू दुस्टन क कुचालन क पच्छ लेत अहा।"},{"number":4,"verse":"हे परमेस्सर, का तोहर आँखिन मनई क समान अहइँ? का तू चिजियन क अइसे ही लखत ह, जइसे मनइयन लखा करत हीं।"},{"number":5,"verse":"का तोहार आयु हम जइसे मनइयन क तरह अल्प अहइ? का तोहार जिन्नगी हम मनइयन क जइसे अल्प अहइ?"},{"number":6,"verse":"तू मोर गलतियन खोजत ह अउर मोरे पापन क हेरत ह।"},{"number":7,"verse":"तू जानत ह कि मइँ निरपराध हउँ मुला मोका कउनो भी तोहर सक्ती स बचाइ नाहीं सकत।"},{"number":8,"verse":"परमेस्सर, तू मोका रच्या अउर तोहर हाथन मोरे तन क सँवारेन, मुला अब ही मोरे खिलाफ होइ गया अउर मोका नस्ट करत अहा।"},{"number":9,"verse":"हे परमेस्सर, याद करा कि तू मोका चिकनी माटी स मढ़या, मुला अब तू ही मोका फुन स धूलि मँ बदलब्या।"},{"number":10,"verse":"तू मोका दुधे क नाई उड़ेरत ह, तब तू मोका दही बनावत ह अउर निचोड़त ह अउर फुन तू मोका दुधे स पनीर बनावत ह।"},{"number":11,"verse":"तू मोका हाड़न अउ माँस पेसियन स बनाएस ह। तू मोका चमड़ी अउ माँस स ढँकेस ह।"},{"number":12,"verse":"तू मोका जिन्नगी क दान दिहा अउर मोरे बरे दयालु रहया। तू मोरे धियान राख्या अउर तू मोरे प्राणन क रखवारी किहा।"},{"number":13,"verse":"मुला इ उ अहइ जेका तू आपन मने मँ छुपाए राख्या। मइँ जानत हउँ कि इ उ अहइ जेकर तू आपन मने मँ गुप्त रुप स जोजना बनाया ह।"},{"number":14,"verse":"अगर मइँ पाप किहेउँ तउ तू मोका लखत रहया। यह बरे तू मोका निर्दोख घोसित नाहीं कर सकत्या ह काहेकि मइँ बुरा काम किहेउँ ह।"},{"number":15,"verse":"अगर मइँ दुस्ट जइसा बेउहार किहेउँ ह तउ तू मोका इ सब झेलइ चाही। अगर मइँ निरपराध भी हउँ तउ भी आपन मूँड़ नाहीं उठाइ पउतेउ काहेकि मइँ लज्जा अउ पीरा स भरा भवा हउँ।"},{"number":16,"verse":"इ अइसा ही लागत ह कि तोहका सिंह क तरह मोर सिकार करइ पसन्द ह। तू आपन सक्ती मोर खिलाफ बार-बार देखावत ह।"},{"number":17,"verse":"तू मोरे खिलाफ सदा ही कउनो न कउनो क नवा गवाह बनावत ह। तोहर किरोध मोरे खिलाफ अउर जियादा भड़क उठी अउर मोरे खिलाफ तू नई नई दुस्मन क सेना लिअउब्या।"},{"number":18,"verse":"हे परमेस्सर, तू मोका काहे जन्म दिहा? एहसे पहिले कि मोका कउनो लख सकत कास! मइँ मरि जातेउँ!"},{"number":19,"verse":"कास! मइँ जिउत न रहतेउँ। कास! मोका माता क गर्भ स सोझइ ही कब्रा मँ उतार दीन्ह जातेउँ!"},{"number":20,"verse":"मोर जिन्नगी करोब करीब खतम होइ चुकी अहइ। कृपा कइके मोका अकेल्ले रही दया। ताकि मइँ इ अल्प समइ क अनन्द लेइ सकब।"},{"number":21,"verse":"एहसे पहिले कि मइँ हुआँ चला जाउँ स कबहुँ मइँ वापस नाहीं आइ सकउँ, जउन जगह पइ अँधियारा अउर घोर अन्धाकर बाटइ,"},{"number":22,"verse":"जउन तनिक समइ बचा अहइ मोका जिअइ लेइ दया। एहसे पहिले कि मइँ हुआँ चला जाउँ जउने जगह क कउनो लखि नाहीं पावत, अँधियारा क जगह, छाया अउर गड़वड़ क जगह, उ जगह पइ जहाँ रोसनी भी अँधियारा स भरी होत ह।’”"}]}