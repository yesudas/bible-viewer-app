{"bibleAbbr":"awaERV2005","bookName":"थिस्सलुनीकियन क पहिली पत्र","bookEnglishName":"1 Thessalonians","chapterNumber":5,"verses":[{"number":1,"verse":"( पर्भू क अवाई क सुवागत बरे तइयार रहा) भाइयो तथा बहिनियो, समइ अउर तिथियन क बारे मँ तोहे लिखइ क कउनउ जरूरत नाहीं बा"},{"number":2,"verse":"काहेकि तू खुदई बहुत अच्छी तरह जानत ह कि जइसे चोर रस्ता स चुप्पे चला आवत ह, वइसेन ही पर्भू क फिन स लउटइ क दिन भी आइ जइहीं।"},{"number":3,"verse":"जब लोग कहत होइहीं कि “सब कछू सांत अउर सुरच्छित बा” तबइ जइसे एक गर्भवती स्त्री क अचानक प्रसव वेदना आइ घेरत ह वइसेन ही ओह पर बिनास उत्तर आइ अउर उ कहूँ बचिके भाग न पावइ।"},{"number":4,"verse":"मुला भाइयो तथा बहिनियो, तू अँधियारे (पाप) क वासी नाहीं अहा कि तोह पर उ दिन अचानक ही चोर की नाई आइ जाइ।"},{"number":5,"verse":"तू सब तउ प्रकास (भलाई) स जुड़ा अहा अउर दिन क संतान स भी। हम न तउ रात या अँधियारा (बुराई) जुड़ा हई।"},{"number":6,"verse":"इही बरे हमका अउरन क नाई सोवत रहत न चाही, बल्कि सावधानी क साथे हमका तउ अपने प नियन्त्रण रखइ चाहीं।"},{"number":7,"verse":"काहेकि जउन सोवत हीं, रात मँ सोवत ही अउर जउन नसा करत हीं, उ रात मँ ही मदमस्त होत हीं।"},{"number":8,"verse":"मुला हम पचे तउ दिने (भलाई) स जुरा हई इही बरे हमका अपने प काबू रखई चाही। आवा बिसवास अउर पिरेम क चिलम धारण कइ लेई अउर उद्धार पावई क आसा क सिरस्त्राण क तरह ओढ़ि लेई।"},{"number":9,"verse":"काहेकि परमेस्सर हमका ओनके प्रकोपे क बरे नाहीं चुनेस ह बल्कि हमार पर्भू ईसू मसीह द्वारा उद्धार पावई क बरे बनाए अहइ।"},{"number":10,"verse":"ईसू तउ हमरे बरे परान तियाग दिहेस ताकि चाहे हम सजीव ओकरे संग होई, इ जरूरी नाहीं कि जब उ आवइ हम जिअत या मरा रही।"},{"number":11,"verse":"इहीं बरे एक दुसरे क सुख पहुँचाव अउर एक दुसरे क आध्यात्मिक रूपे स मजबूत बनावत रहा। जइसेन कि तू करत अहा।"},{"number":12,"verse":"( अन्तिम निर्देस अउर अभिवादन) भाइयो तथा बहिनियो, हमार तोहसे निवेदन बा कि जउन लोग तोहरे बीच मेहनत करत हीं अउर पर्भू मँ जउन तोहे राह देखावत हीं, ओनकर आदर करत रहा।"},{"number":13,"verse":"हमार तोहसे निवेदन बा कि ओनके कामे क कारण पिरेम क साथे ओन्हे पूरा आदर देत रहा। परस्पर सान्ति स रहा"},{"number":14,"verse":"अउर भाइयन, हमार तोहसे निवेदन बा आलसियन क चेतावा, डरपोकन क प्रेरित करा, दीनन क सहायता मँ रुचि ल्या, सबके साथे-धीरज रखा।"},{"number":15,"verse":"देखत रहा केउ क बुराई क बदला बुराई स न द्या बल्कि सब जने हमेसा एक दुसरे क साथे भलाई करई क जतन करा।"},{"number":16,"verse":"हमेसा आनन्दित रहा।"},{"number":17,"verse":"पराथना करब कबहुँ न छोड़ा।"},{"number":18,"verse":"हर परिस्थिति मँ परमेस्सर क धन्यबाद द्या, काहेकि मसीह ईसू मँ, तोहरे बरे परमेस्सर क इहइ इच्छा बाटइ।"},{"number":19,"verse":"पवित्तर आतिमा क कार्य क दमन मत करत रहा।"},{"number":20,"verse":"नबियन क संदेसन क कभउँ छोट न जान।"},{"number":21,"verse":"सब बातन क असलियत क परखा, जउन अच्छा बा, ओका ग्रहण किहे रहा"},{"number":22,"verse":"अउर हर तरह क बुराई स बचा रहा।"},{"number":23,"verse":"सान्ति क स्रोत परमेस्सर खुद तोहे पूरे तरह पवित्तर करी। पूरी तरह स ओनका समर्पित होई जा अउर तू अपने पूरा अस्तित्व अर्थात आतिमा, परान अउर देह क हमार पर्भू ईसू मसीह क अवाई तलक सब तरह स दोस रहित बनाए रखा।"},{"number":24,"verse":"उ परमेस्सर जे तोहे बोलाए अहइ, बिसवास क योग्ग बाटइ। निस्चय ही उ अइसनई करी।"},{"number":25,"verse":"भाइयो तथा बहिनियो, हमरे भी बरे पराथना करा।"},{"number":26,"verse":"सब भाइयन अउर बहिनियन क पवित्तर चुम्मा स सत्कार करा।"},{"number":27,"verse":"तोहे पर्भू क सपथ दई क मइँ इ आग्रह करित ह कि इ चिठ्ठी क सब भाइयन क पढ़ाई क सुनावा जाइ।"},{"number":28,"verse":"हमार पर्भू ईसू मसीह क अनुग्रह तोहरे साथे रहइ।"}]}