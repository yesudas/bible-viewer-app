{"bibleAbbr":"awaERV2005","bookName":"एज्रा","bookEnglishName":"Ezra","chapterNumber":8,"verses":[{"number":1,"verse":"( एज्रा क संग लउटइवाले परिवार प्रमुखन क सूची) इ बाबेल स यरूसलेम लउटइवाले परिवार प्रमुखन अउर दूसर लोगन क सूची अहइ जउन मोरे (एज्रा) क संग लउटेन। हम लोग राजा अर्तछत्र क सासनकाल मँ यरूसलेम लउटेन। इ नाउँन क सूची अहइ:"},{"number":2,"verse":"पीनहास क संतानन मँ स गेर्सोम रहा; ईतामार क सन्तानन मँ स दानिय्येल रहा; दाऊद क सन्तानन मँ स हत्तूस रहा,"},{"number":3,"verse":"सकन्याह क सन्तानन मँ स परोस, जकर्याह क सन्तान अउ डेढ़ सौ दूसर लोग;"},{"number":4,"verse":"पहत्मोआब क सन्तानन मँ स जरह्याह क पूत एल्यहोएनै अउर दूसर दूइ सौ लोग,"},{"number":5,"verse":"जत्तू क सन्तानन मँ स यहजीएल क पूत सकन्याह अउर तीन सौ दूसर लोग;"},{"number":6,"verse":"आदीन क सन्तानन मँ स योनातान क पूत एबेद अउर पचास दूसर लोग,"},{"number":7,"verse":"एलाम क सन्तानन मँ स अतल्याह क पूत यसायोह अउर सत्तर दूसर लोग,"},{"number":8,"verse":"सपत्याह क सन्तानन मँ स मीकाएल क पूत जबघाह अउर अस्सी दूसर लोग,"},{"number":9,"verse":"योआब क सन्तानन मँ स यहीएल क पूत ओबद्याह अउर दूइ सौ अट्ठारह दूसर मनई,"},{"number":10,"verse":"बानी, योसिप्याह क पूत सलोमति क सन्तानन मँ स अउर एक सौ साठ दूसर लोग,"},{"number":11,"verse":"बेबै क सन्तानन मंँ स बेबै क पूत जकर्याह अउर अट्ठाईस दूसर मनई,"},{"number":12,"verse":"अजगाद क सन्तानन मँ स हक्कातान क पूत योहानान अउर एक सौ दस दूसर लोग;"},{"number":13,"verse":"अदोनीकाम क अंतिम सन्तानन मँ स एलीपेलेत योएल, समायाह अउर साठ दूसर मनई रहेन,"},{"number":14,"verse":"बिगवै क सन्तानन मँ स उत्तै, जब्बूद अउर सत्तर दूसर लोग।"},{"number":15,"verse":"( यरूसलेम क वापसी) मइँ ओन सबहिं लोगन क अहवा कइँती बहइवाली नदी क लगे एक संग एकट्ठा होइ क बोलाएउँ। हम लोग हुवाँ तीन दिन तलक डेरा डाए। मोका इ पता लगा कि उ समूह मँ याजक रहेन, मुला कउनो लेवीबंसी नाहीं रहा।"},{"number":16,"verse":"तउ मइँ एन प्रमुखन क बोलाएउँ: एलीएजेर, अरीएल, समायाह, एलनातान, यारीब, एलनातान, नातान, जकर्याह अउ मसुल्लाम अउ मइँ योयारीब अउर एलनातान (इ सबइ लोग सिच्छक रहेन) क बोलाएस।"},{"number":17,"verse":"मइँ ओन मनइयन क इद्दो क लगे पठएउँ। इद्दो कासिप्या नगर क प्रमुख रहा। मइँ उ मनई क बताएउँ कि उ पचे इद्दो अउर ओकर सम्बंधियन स का कहइँ। ओकर सम्बंधी कासिप्या मँ मन्दिर क सेवक अहइँ। मइँ ओन लोगन क इद्दो क लगे पठएउँ जेहसे इद्दो परमेस्सर क मन्दिर मँ सेवा करइ क बरे हमरे लगे सेवकन क पठएस।"},{"number":18,"verse":"काहेकि परमेस्सर क कृपालु हाथ हमरे ऊपर रहेन। इद्दो क सम्बंधियन एन मनइयन क हम लोगन क लगे पठएस: महली क सन्तानन मँ स सेरेब्याह नाउँ क बुद्धिमान मनई। (महली लेवी क पूतन मँ स एक रहा। लेवी इस्राएल क पूतन मँ स एक रहा।) उ पचे हमरे लगे सेरेहब्याह अउर ओकरे पूतन क पठएस। इ सबइ सब मिलाइके उ परिवार स इ सबइ अट्ठारहे मनई रहेन।"},{"number":19,"verse":"उ पचे मरारी क सन्तानन मँ स हसब्याह अउर यसायाह क भी ओनकर बन्धुअन अउर ओनके पूतन क संग पठएस। उ परिवार स कुल मिलाइके बीस मनई रहेन।"},{"number":20,"verse":"उ पचे मन्दिर क दुइ सौ बीस सेवक भी पठएन। ओनकर पुरखन उ सबइ लोग रहेन जेनका दाऊद अउ बड़के अधिकारियन लेवीबंसियन क मदद बरे चुने रहा। ओन सब क नाउँ सूची मँ लिखे भए रहेन।"},{"number":21,"verse":"हुवाँ अहवा नदी क लगे, मइँ घोसणा किहेउँ कि हमका उपवास रखइ चाही। हम क अपने क परमेस्सर क समन्वा बिनम्र बनावइ क बरे उपवास रखइ चाही। हम लोग परमेस्सर स अपने बरे, अपने बच्चन क बरे, अउर जउन चिजियन हमार रहिन, ओनके संग सुरच्छित जात्रा क बरे पराथना करइ चाहत रहे।"},{"number":22,"verse":"राजा अर्तछत्र अपनी जात्रा क समइ अपनी सुरच्छा बरे फउजी अउ घुड़सवारन क माँगइ मँ मइँ लजान रहेउँ। सड़किया पइ दुस्मन रहेन। मोरी लज्जा क कारण इ रहा कि हम राजा स कहि रखे रहे कि, “हमार परमेस्सर उ हर मनई स संग अहइ जउन ओह पइ बिस्सास करत ह अउर परमेस्सर उ हर मनई पइ किरोधित होत ह जउन ओहसे मुँह फेरि लेत ह।”"},{"number":23,"verse":"एह बरे हम लोग अपनी जात्रा क बारे मँ उपवास रखे अउर परमेस्सर स पराथना कीन्ह। उ हम लोगन क पराथना सुनेस।"},{"number":24,"verse":"तब मइँ याजकन मँ स बारह क नियुक्त किहेउँ जउन प्रमुख रहेन। मइँ सेरेब्याह, हसब्याह अउर ओनके दस भाइयन क चुनेउँ।"},{"number":25,"verse":"मइँ चाँदी, सोना अउर दूसर चिजियन क तउलेउँ जउन हमरे परमेस्सर क मन्दिर क बरे दीन्ह गइ रहिन। मइँ एन चिजियन क ओन बारह याजकन क दिहेउँ जेनका मइँ नियुक्त किहे रहेउँ। राजा अर्तछत्र, ओकर सलाहकार, ओकर बड़के अधिकारियन अउर बाबेल मँ रहइवाले सबहिं इस्राएलियन परमेस्सर क मन्दिर क बरे ओन चिजियन क दिहन।"},{"number":26,"verse":"मइँ एन सबहिं चिजियन क तउलेउँ। हुवाँ चाँदी पच्चीस टन रही। हुवाँ चाँदी क बर्तन व दूसर चिजियन रहिन। जेनकर वजन पौने चार किलोग्राम रहा। हुवाँ सोना पौने चार टन रहा।"},{"number":27,"verse":"अउर मइँ ओनका बीस सोना क खोरन दिहेउँ। खोरन क वजन लगभग साढ़े आठ किलो रहा अउर मइँ ताँबा क चमकदार दूई ठु बरतन दिहस जउन कि सोना क समान कीमती रहा।"},{"number":28,"verse":"तब मइँ ओन बारह याजकन स कहेउँ: “तू अउर इ सबइ चिजियन यहोवा क बरे पवित्र अहइँ। लोग इ चाँदी अउर सोना यहोवा तोहरे पचन्क पुरखन परमेस्सर क दिहन।"},{"number":29,"verse":"एह बरे एनकर रच्छा होसियारी स करा। तू पचे एकरे बरे तब तलक जिम्मेदार अहा जब तलक तू पचे एका यरूसलेम मँ मन्दिर क प्रमुखन क नाहीं दइ देत्या। तू पचे एनका प्रमुख लेवीबंसियन क अउर इस्राएल क परिवार प्रमुखन क देब्या। उ सबइ ओन चिजियन क तउलिहीं अउर यरूसलेम मँ यहोवा क मन्दिर क कोठरियन मँ धरिहीं।”"},{"number":30,"verse":"तउ ओन याजकन अउ लेवियन उ चाँदी, सोना अउर ओन बिसेस वस्तुअन क ग्रहण किहन जेनका एज्रा तउले रहा अउर ओनका यरूसलेम मँ परमेस्सर क मन्दिर मँ इ सबइ चिजियन लइ जाइ क बरे कहा गवा रहा।"},{"number":31,"verse":"पहिले महीने क बारहवें दिन हम लोग अहवा नदी क छोड़े अउर हम यरूसलेम कइँती चल पड़े। परमेस्सर हम लोगन क संग रहा अउर उ हमार रच्छा दुस्मनन अउ डाकूअन स पूरे रास्ते भर किहस।"},{"number":32,"verse":"तब हम यरूसलेम आइ पहोंचे। हम हुवाँ तीन दिन आरम कीन्ह।"},{"number":33,"verse":"चउथे दिन हम परमेस्सर क मन्दिर क गए अउर चाँदी, सोना अउर बिसेस चिजियन क तउले। हम याजक ऊरीयाह क पूत मरेमोत क उ सबइ चिजियन दिहेन। पीनहास क पूत एलीआजर मरेमोत क संग रहा। अउर लेवीबंसी येसू क पूत योजाबाद अउर बिन्तूई क पूत नोअद्याह भी ओनके संग रहा।"},{"number":34,"verse":"हम हर एक चीज गिने अउर ओनका तउले। तब हम उ समइ कुल वजन लिखे।"},{"number":35,"verse":"तब ओन यहूदी लोग जउन बंधुवाई स आए रहेन, इस्राएल क परमेस्सर क होमबलि दिहन। उ पचे बारह बर्धन पूरे इस्राएल क बरे छियानबे भेड़न, सतहत्तर मेमनन अउ बारह बोकरन पाप भेंट बरे चढ़ाएन। इ सब यहोवा क बरे होमबलि रही।"},{"number":36,"verse":"तब ओन लोग राजा अर्तछत्र क पत्र, राजकीय अधिपतियन अउ फरात क पच्छिम क छेत्र क प्रसासकन क दिहन। तब उ पचे इस्राएल क लोगन अउर मन्दिर क अपना समर्थन दिहन।"}]}