{"bibleAbbr":"awaERV2005","bookName":"गनती","bookEnglishName":"Numbers","chapterNumber":19,"verses":[{"number":1,"verse":"( लाल गइया क राखी) यहोवा मूसा अउ हारून स बात किहेस अउ कहेस,"},{"number":2,"verse":"“इ सबइ कनून अउर नेमॅ अहइँ जेका यहोवा इस्राएल क मनइयन क दिहे अहइ। ओनका बिना दोखे क एक लाल गइया तोहार लगे लिआवइ। उ गइया क कउनो खोचा भी नाही लागी रहइ चाही। अउर न ही कबहुँ ओका काँधे पइ कउनो जुआ धर दीन्ह गवा ह।"},{"number":3,"verse":"इ गइया क याजक एलीआज़ार क द्या। एलीआज़ार गइया क सिबिर स बाहेर लइ जाइ अउ हुवाँ गइया क मारी।"},{"number":4,"verse":"तब याजक एलीआज़ार ऍकर कछू रकत आपन अँगुरी प लगाइ। तब ओका कछू रकत पवित्तर तम्बू क ओर छिछकारइ चाही। ओका इ सात दाई करइ चाही।"},{"number":5,"verse":"तब पूरी गइया क उ समइ जलाइ चाही जब उ लखत ह। चाम गोस, रकत अउ गोबर सबन क फूँकि देइ चाही।"},{"number":6,"verse":"तब याजक एक ठु देवदारु क लकड़ी, हिस्सप क डार अउ एक लाल तॉत लेइ चाही। याजक क इ चीजन क उ आगी मँ नावइ चाही जेहमाँ गइया बरत होइ।"},{"number":7,"verse":"तब याजक क अपने क अउ अपने ओढ़ना क धोवइ चाही। तब ओका सिबिर मँ लउटइ चाही। याजक साँझ तलक असुद्ध रही।"},{"number":8,"verse":"जउन मनई गइया क फूँकि ओका आपन क आपन ओढ़ना क पानी स धोवइ चाही। उ साँझ तलक असुद्ध रही।"},{"number":9,"verse":"“तब एक मनई जउन सुद्ध होइ, गइया क राखी बटोरी। उ इ राखी क सिबिर क बाहेर एक सुद्ध ठउरे प राखी। इ राख ओनका असुद्धता क सुद्धीकरण क उपयोग क लइ इस्रएलियन दुआरा रखइ जाब्या।"},{"number":10,"verse":"“उ मनई जउन गइया क राखी बटोरेस, आपन ओढ़ना धोइ। उ साँझ तलक असुद्ध रही। “इ नेमॅ सदा चलतइ रही। इ नेमॅ इस्राएल क नागरिक लोगन बरे अहइ अउर ओन बिदेसी मनइयन बरे भी बाटइ जउन तोहरे बीच रहत हीं।"},{"number":11,"verse":"जदि एक मनई कउनो मरे मनई क छुअत ह तउ उ सात दिन बरे असुद्ध होइ जाइ।"},{"number":12,"verse":"ओका आपन क तीसरे दिन अउ फुन सतऍ दिन पानी स धोवइ चाही। जदि उ अइसा नाहीं करत तउ उ सुद्ध नाहीं होइ।"},{"number":13,"verse":"जदि कउनो मनई ल्हास क छुअत ह तउ उ मनई जउन असुद्ध अहइ। जदि उ मनई जउन असुद्ध अहइ पवित्तर तम्बू क जात ह तउ पवित्तर तम्बू अपवित्तर होइ जात ह। एह बरे उ मनई क इस्राएलियन स निकारइ दीन्ह जाइ। जदि सुद्धीकरण क जल उ असुद्ध मनई प नाहीं छिरकइ जात ह, उ असुद्ध ही रहब्या।"},{"number":14,"verse":"“इ नेमॅ ओन लोगन स जुड़ा बाटइ जउन तम्बू मँ मरि जात हीं। जदि कउनो व्यक्ति तम्बू मँ मरि जात ह तउ तम्बू क हर एक मनई अउर हर एक चीज असुद्ध होइ जाइ। उ सबइ सात दिना तलक असुद्ध रइहीं।"},{"number":15,"verse":"अउर हर बे ढकना क कूँड़ा या बासन असुद्ध होइ जात ह।"},{"number":16,"verse":"जदि कउनो ल्हास क छुअत ह तउ उ मनई सात दिना तलक असुद्ध रही। इ तब भी लागू होइ जब ल्हास खुला मैदान मँ या जुद्ध क मइदान मँ मरा होइ। जदि कउनो मनई मरा भवा मनई क हाड़ या कबर क छुअत ह तउ उ मनई सात दिना तलक असुद्ध रहब्या।"},{"number":17,"verse":"“एह बरे तोहका बारी भइ गइया क राखी क प्रयोग उ मनई क फुन सुद्ध करइ बरे करइ चाही। बहता भवा जल गगरी मँ धरी राखी प डावा।"},{"number":18,"verse":"सुद्ध मनई क एक हिस्सप डार लेइ चाही अउ ऍका पानी मँ बोरइ चाही। तब ओका तम्बू, घारी अउ तम्बू मँ जउन मनइयन होइँ ओन पइ इ पानी छिरकइ चाही। तोहका ओन मनइयन क संग इहइ करइ चाही जउन ल्हासे क छुअइँ। तोहका इ ओकरे संग भी करइ चाही जउन लराइ मँ मारे मनइयन क ल्हासे क छुअत ह। या उ कउनो क संग भी जउन कउनो मरे मनई क हाड़े क या कबर क छुअत ह।"},{"number":19,"verse":"“तउ कउनो सुद्ध मनई इ जल क असुद्ध मनई प तीसरे दिन अउ फुन सतऍ दिन छिरकइ। सतऍ दिन उ मनई सुद्ध होइ जात ह। ओका आपन ओढ़ना क पानी मँ धोवइ चाही। उ साँझ तलक पवित्तर होइ जात ह।”"},{"number":20,"verse":"“जदि कउनो मनई असुद्ध होइ जात ह अउ सुद्ध नाहीं होत तउ ओका इस्राएल क मनइयन स निकारइ दीन्ह जाइ। उ मनई प सुद्धीकरण क जल नाहीं छिरका गवा। उ सुद्ध नाहीं भवा। एह बरे उ पवित्तर तम्बू क असुद्ध कइ सकत ह।"},{"number":21,"verse":"इ नेमॅ तोहरे बरे सदा होइ। जउन मनई इ सुद्धीकरण क जल क छिरकत ह ओका भी आपन ओढ़ना जरुर धोइ लेइ चाही। जउन मनई इ सुद्धीकरण क जल क छुइ उ साँझ तलक असुद्ध रही।"},{"number":22,"verse":"जदि कउनो असुद्ध मनई कउनो दूसर क छुअइ तउ भी असुद्ध होइ जाइ। उ मनई साँझ तलक असुद्ध रही।”"}]}