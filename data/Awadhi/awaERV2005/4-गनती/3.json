{"bibleAbbr":"awaERV2005","bookName":"गनती","bookEnglishName":"Numbers","chapterNumber":3,"verses":[{"number":1,"verse":"( हारून क याजकन परिवार) जउन समइ यहोवा सीनै पहाड़े प मूसा स बात किहस उहइ समइ क हारून अउ मूसा क परिवार क इतिहास इहइ अहइ।"},{"number":2,"verse":"हारून क चार पूत रहेन। नादाब पहिलौटा पूत रहा। ओकरे पाछे अबिहू, एलीआज़ार अउ ईतामार रहेन।"},{"number":3,"verse":"इ सबइ अभिसेक करा भवा याजकन रहेन। एनका याजकन क रूप मँ यहोवा क सेवा क खास काम सउँपा गवा रहा।"},{"number":4,"verse":"मुला नादाब अउ अबीहू यहोवा क सेवा करत टेमॅ प पाप करइ क कारण मर गएन। उ पचे यहोवा क भेंट चढ़ाएन, मुला उ पचे उ आगी क बइपरेन जेकरे बरे यहोवा हुकुम नाहीं दिहे रहेन। इ सीनै क रेगिस्तान मँ भवा। इ तरह नादाब अउ अबिहू हुवाँ मरि गएन। ओनके पूत नाहीं रहेन। एह बरे एलीआज़ार अउ ईतामार याजक बनेन अउर यहोवा क सेवा करइ लागेन। उ पचे उ टेमॅ करत रहेन जब ओनकइ बाप जिअत रहा।"},{"number":5,"verse":"( लेवी बंस क याजकन क सहायक) यहोवा मूसा स कहेस,"},{"number":6,"verse":"“लेवी क परिवार समूह क सबहिं मनइयन क याजक हारून क अगवा लिआवा। उ पचे ओनका सेवा करइ हीं।"},{"number":7,"verse":"लेवी बंस क हारून क उ समइ मदद करिहीं जब उ मिलापवाला तम्बू मँ सेवा करी अउर लेवी बंसे क इस्राएल क सब मनइयन क उ टेमॅ मदद करिहीं जउने टेमॅ उ पचे पवित्तर तम्बू मँ आराधना करइ अइहीं।"},{"number":8,"verse":"इस्राएल क मनइयन मिलापवाला पवित्तर तम्बू क हर एक चीज क रच्छा करिहीं, इ ओनकइ कर्तव्य अहइ। मुला इ चीजन क देख-भाल कइके ही लेवी बंस क लोग इस्राएल क मनइयन क सेवा करिहीं। पवित्तर तम्बू मँ आराधना करइ क ओनका इहइ तरीका होइ।"},{"number":9,"verse":"“इस्राएल क सब मनइयन मँ स लेवी बंसे क मनई चुना गएन। इ पचे लेवी बंस क हारून अउ ओकरे पूतन क मदद बरे चुना ग रहेन।"},{"number":10,"verse":"“तू हारून अउ ओकरे पूतन क याजकन तइनात करब्या। उ पचे आपन फरज पूरा करिहीं अउ याजकन क रूप मँ सेवा करिहीं। कउनो दूसर मनई जउन निअरे आवइ क कोसिस करत ह मारि दीन्ह जाइ चाही।”"},{"number":11,"verse":"यहोवा मूसा स इहइ कहेस,"},{"number":12,"verse":"“मइँ तोसे कहेउँ कि इस्राएल क हरेक परिवार आपन पहिलौटी क जन्मा पूत मोका देइ-मुला अब मइँ लेवी बंस क आपन सेवा बरे चुनत हउँ। उ पचे मोर होइहीं। एह बरे इस्राएल क सब मनइयन क दूसर सबहिं लोगन क आपन पहिलौटी क पूत मोका नाहीं देइ क होइ। जब तू मिस्र मँ रह्या, मइँ मिस्र क पहिलौटी क पइदा भवा लरिकन क मार डाए रहा। उ समइ मइँ इस्राएल क सबहिं पहिलौटी क गदेलन क अपने बरे लीन्ह। सबहिं पहिलौटी क पइदा भवा गदेलन अउ सबहिं पहिलौटी क जन्मा गोरु मोर अहइँ। मुला अब मइँ तोहरे पहिलौटी क जन्मा गदेलन क तोहका वापस करत अहउँ अउर लेवी बंसे क आपन बनावत हउँ। मइँ यहोवा अहउँ।”"},{"number":14,"verse":"यहोवा फुन सीनै क रेगिस्तान मँ मूसा स बात किहेस। यहोवा कहेस,"},{"number":15,"verse":"“लेवी बंस क सबहिं परिवार समूहन अउ परिवार समूह क गना। हरेक मनसेधू या गदेलन जउन एक महीना या ओसे जिआदा क होइँ ओनका गना।”"},{"number":16,"verse":"एह बरे मूसा यहोवा क आग्या मानसे। उ ओन सबहिं क गनेस।"},{"number":17,"verse":"लेवी क तीन पूत रहेन। ओनकइ नाउँ रहेन: गेर्सोन, कहात अउ मरारी।"},{"number":18,"verse":"हरेक पूत परिवार समूहन क प्रधान रहा। गेर्सोन क परिवार समूहन रहेन लिब्नी अउ सिमी।"},{"number":19,"verse":"कहात क परिवार समूहन रहेन: अम्राम, यिसहार, हेब्रोन, उज्जीएल।"},{"number":20,"verse":"मरारी क परिवार समूहन रहेन: महली अउ मूसी। उ सबइ उ कुल परिवार रहेन जउन लेवी क परिवार समूहन स जुड़ा रहेन।"},{"number":21,"verse":"लिब्नी अउ सिमियन क परिवार गेर्सोन क परिवार स जुड़ा रहेन। उ सबइ गेर्सोन बंस क परिवार समूहन क रहेन।"},{"number":22,"verse":"इ दुइनउँ परिवार समूहन मँ स एक महीना स जिआदा उमर क लरिकन या मनसेधू 7500 रहेन।"},{"number":23,"verse":"गेर्सोन बंस क परिवार समूहन क पच्छिउँ मँ सिबिर डावइ क कहा गवा। उ पचे पवित्तर तम्बू क पाछे आपन सिबिर लगाएन।"},{"number":24,"verse":"गेर्सोन बंस क परिवार समूहन क प्रधान लाएल क पूत एल्यासाप रहा।"},{"number":25,"verse":"मिलापवाला तम्बू मँ गेर्सोन बंस क लोग पवित्तर तम्बू, बाहरी तम्बू अउ पर्दन क देख-रेख क जिम्मेदार रहेन। उ पचे मिलापवाला तम्बू क प्रवेस दुआर क पर्दा क देख-भाल करत रहेन।"},{"number":26,"verse":"उ पचे आँगन क पर्दा क देख-रेख करत रहेन। इ पर्दा जउन पवित्तर तम्बू अउ वेदी क चारिहुँ कइँती फइला रहा। उ पचे रस्सी अउ पर्दा बरे काम मँ बइपरइ वाली हर एक चिजियन क देख-रेख करत रहेन।"},{"number":27,"verse":"अम्रामियन, यिसहारियन, हेब्रोनियन अउ उज्जीएल क परिवार कोहात क परिवार स जुड़ा रहेन। उ पचे कोहात बंसी परिवार समूहन क रहेन।"},{"number":28,"verse":"इ परिवार समूह मँ एक महीना या ओसे जिआदा उमर क गदेलन अउ मनसेधू 8600 रहेन। कोहात बंस क मनइयन क पवित्तर ठउर क देख-रेख क काम सउँपा गवा।"},{"number":29,"verse":"कोहात बंस क परिवार समूहन क “पवित्तर तम्बू” क दक्खिन पहँटा दीन्ह गवा। इ उ पहँटा रहा जहाँ उ पचे सिबिर लगाएन।"},{"number":30,"verse":"कोहात बंस क परिवार समूहन क प्रधान उज्जीएल क पूत एलीसापान रहा।"},{"number":31,"verse":"ओनकइ काम पवित्तर सन्दूख, मेज, डीबट, वेदी अउ पवित्तर ठउर क कामे मँ आवइवाला सामान क देख-रेख करब रहा। उ पचे पर्दा अउ ओनके संग प्रयोग मँ आवइवाली सबहिं चीजन क देख-रेख करत रहेन।"},{"number":32,"verse":"लेवी बंस क नेता लोगन क मुखिया एलीआज़ार रहा। उ याजक हारून क पूत रहा। एलीआज़ार पवित्तर चीजन क देख-रेख करइवालन सबहिं मनइयन क कोतवाल रहा।"},{"number":33,"verse":"महली अउ मुसी परिवार समूहन मरारी परिवारे स जुड़ा रहा। एक महीना या ओसे जिआदा उमर क लरिकन अउ मनसेधू परिवार समूह मँ 6200 रहेन।"},{"number":35,"verse":"मरारी समूह क नेता अबीहैल क पूत सूरीएल रहा। इ परिवार समूह क पवित्तर तम्बू क उत्तर क पहँटा दीन्ह ग रहा। इ उहइ पहँटा अहइ जहाँ उ पचे सिबिर लगाए रहेन।"},{"number":36,"verse":"मरारी लोगन क पवित्तर तम्बू क ढाँचा क देखभाल क काम सौपं दीन्ह गवा। उ पचे सबहिं छड़न, खंभन अउ आधार अउ पवित्तर तम्बू क ढाँचा मँ जउन कछू लगा रहा उ सब कछू क देख-भाल करत रहेन।"},{"number":37,"verse":"पवित्तर तम्बू क चारिहुँ कइँती आंगन क सबहिं खंभन क देखरेख करत रहेन। एहमाँ सबइ आधार, तम्बू क खूँटी अउ रस्सियन जुड़ी रहिन।"},{"number":38,"verse":"मूसा, हारून अउ ओकर लरिकन मिलापवाला तम्बू क समन्वा पवित्तर तम्बू क पूरब कइँती सिबिर लगाएन। उ पचन क पवित्तर ठउर क देख-भाल क काम दीन्ह गवा। उ पचे इस्राएल क सबहिं मनइयन बरे इ किहन। कउनो दूसर मनई जउन पवित्तर ठउर क निचके आवत, मार दीन्ह जाइ क रहा।"},{"number":39,"verse":"यहोवा लेवी परिवार समूह क एक महीना या ओसे जियादा उमर क गदेलन अउ मनसेधुअन क गनइ क हुकुम दिहस। सब गिनती 22000 रही।"},{"number":40,"verse":"( लेवी बंसी पहिलौउटी क लरिकन क जगह लेत हीं) यहोवा मूसा स कहेस, “इस्राएल मँ सब एक महीना या ओसे जियादा उमर क पहिला पइदा भवा लरिकन अउ मनसेधुअन क गना। ओनके नाउँ क एक अनुसार सूची बनावा।"},{"number":41,"verse":"अब मइँ इस्राएल क सबहिं पहिलौटी क पइदा भवा लरिकन अउ मनसेधुअन क नाहीं लेबा अब मइँ यानी यहोवा लेवी बंसियन क ही लेब। इस्राएल क दूसर सबहिं मनइयन क पहिलौटी क पइदा भवा जनावरन क लेइ क ठउर प अब मइँ लेवी बंस क मनइयन क पहिलौटी क जनावरन क ही लेब।”"},{"number":42,"verse":"इ तरह मूसा उ किहस जउन यहोवा हुकुम दिहस। मूसा इस्राएल क पहिलौटी क सतान क गनेस।"},{"number":43,"verse":"मूसा सबहिं पहिलौटी क पइदा भवा एक महीना या ओसे जियादा उमर क लरिकन अउ मनसेधुअन क सूची बनाएस। उ सूची मँ 22273 नाउँ रहेन।"},{"number":44,"verse":"यहोवा मूसा स इ भी कहेस,"},{"number":45,"verse":"“मइँ यानी यहोवा इ हुकुम देत हउँ: ‘इस्राएल क दूसर परिवारन क पहिलौटी क पइदा भवा मनसेधुअन क जगह प लेवी बंस क मनइयन क ल्या। अउर मइँ दूसर मनइयन क जनावरन क ठउर प लेवी-बंस क जनावरन क लेब। लेवी बंसी मोरउ अहइँ।"},{"number":46,"verse":"लेवी-बंस क मनई 22000 अहइँ अउर दूसर परिवारन क 22273 पहिलौटी क पइदा भवा पूत अहइँ। इ तरह सिरिफ 273 पहिलौटी क पइदा पूत लेवी बंस क मनइयन स जियादा बाटेन।"},{"number":47,"verse":"दूइ सौ तेहत्तर पहिलौटी मनइयन मँ स हर एक बरे पाँच सेकेल चाँदी जमा करा। (पवित्तर स्थान क सेकेल क अनुसार एक सेकेल बीस गेरा होत ह)"},{"number":48,"verse":"उ चाँदी हारून अउ ओकरे पूतन क द्या। इ इस्राएल क 273 मनइयन बरे भुगतान अहइ।’”"},{"number":49,"verse":"मूसा 273 जियादा मनइयन बरे रूपिया बटोरेस। इ सबइ उ पचे 273 मनई अहइँ जेनकइ जगह लेवी बंस परिवार समूह नाहीं लइ सका।"},{"number":50,"verse":"मूसा इस्राएल क पहिलौटी क पइदा भवा मनइयन स चाँदी बटोरेस। उ 1365 सेकेल चाँदी पवित्तर स्थान क सेकेल क अनुसार बटोरेस।"},{"number":51,"verse":"मूसा यहोवा क आग्या मानेस। मूसा यहोवा क आग्या क मुताबिक उ चाँदी हारून अउ ओकरे पूतन क दिहस।"}]}