{"bibleAbbr":"awaERV2005","bookName":"जकर्याह","bookEnglishName":"Zechariah","chapterNumber":9,"verses":[{"number":1,"verse":"( दूसर रास्ट्रन क संग निआव) एक ठु भविस्सबाणी: यहोवा क सँदेसा हद्राक क देस अउ ओकर राजधानी दमिस्क क खिलाफ अहइ। इ सँदेसा इ बिदेसी देस क बारे मँ दीन्ह ग रहा। काहेकि न सिरफ इस्राएल क परिवार समूह बल्कि सबइ मानव जाति यहोवा क मदद बरे ओकरी कइँती लखत अहइँ।"},{"number":2,"verse":"इ भविस्सबाणी भी हामात क खिलाफ अहइ जउन हद्राक क चउहद्दी मँ अहइ। इ भविस्सबाणी सोर तथा सीदोन क भी खिलाफ अहइँ भले ही उ बहोत बुद्धिमान अहइँ।"},{"number":3,"verse":"सोर एक ठु किला क नाई बना अहइ। हुआँ क लोग चाँदी ऍतना बटोर लिहे अहइँ, कि उ धूलि क नाईं सुलभ बाटइ अउर सोना ऍतना साधारण अहइ जइसे माटी।"},{"number":4,"verse":"मुला अब यहोवा ओकरे सबइ अधिकार क लेइ बरे जात ह। उ पचे ओकर सक्तीसाली नौसेना क नस्ट करी अउर उ सहर आगी स नस्ट होइ जाइ।"},{"number":5,"verse":"अस्कलोन मँ रहइवाले लोग इ सबइ घटना क लखिहीं अउ उ पचे डेरइहीं। अज्जा क लोग काँप उठिहीं अउ एक्रोन क लोग समूची आसा क तजि देइहीं, जब उ पचे ओन घटनन क होब होत लखिहीं। अज्जा मँ कउनो राजा बचा नाहीं रही। कउनो भी मनई अब अस्कलोन मँ नाहीं रही।"},{"number":6,"verse":"अस्दाद मँ बहोत सारा लोग इ भी नाहीं जानिहीं कि ओनकर पिता कउन अहइँ, “अउ मइँ पलिस्ती लोगन घमण्ड क हटाइ देब।"},{"number":7,"verse":"मइँ उ पचन्क मुँह स उ पचन्क गोस क लइ लेब जेहमाँ खून अहइ; मइँ उ पचन्क क उ घृणित भोजन क लइ लेब जउन ओकर दाँतन क बीच होइ। सबइ जिअत बचा भवा प्राणियन मोर परमेस्सर स सम्बन्धित होइ। तउ उ यहूदा क बंसज क नाईं होइ जाब्या, अउर एक्रोन क लोग यबूसी लोग क जइसा होइ जाइ।"},{"number":8,"verse":"मइँ आपन मन्दिर पइ सिबिर लगाउब। मइँ ओकर रच्छा सिपाही ह रूप मँ ओन लोगन स करब जउन आइ अउर हमला करइ बरे जाइ। कउनो अत्याचारी मोर लोगन क खिलाफ अउर नाहीं बढ़ सकब, काहेकि मइँ ओका निहारत हउँ।”"},{"number":9,"verse":"( भविस्स क राजा) हे बिटिया सिय्योन, खुश ह्वा! हे बिटिया यरूसलेम, आनन्द स चिल्लावा! लखा, तोहार राजा तोहरे लगे आवत बाटइ। उ विजय पावइवाला नीक अहइ। उ विनम्र स गदहा पइ, एक ठु गदहा क बच्चा पइ सवार अहइ।"},{"number":10,"verse":"राजा कहत ह, “मइँ एप्रैम मँ रथन क अउ यरूसलेम मँ घुड़सवारन क बर्बाद किहेउँ। मइँ जुद्ध मँ प्रयोग कीन्ह गए धनुसन क नस्ट किहेउँ।” दूसर रास्ट्र सान्ति-सन्धि क बातन सुनेन। उ राजा सागर स सागर तलक राज्ज करी। उ नदी स लइके धरती क दूरतम जगहियन पइ राज्ज करी।"},{"number":11,"verse":"( यहोवा आपन लोगन क रच्छा करी) यरूसलेम हम आपन वाचा क खून स मूहरबन्द किहेउँ। एह बरे मइँ तोहरे पचन्क बन्दियन क अजाद कइ दिहेउँ, तोहार लोग अब सूनी जेल मँ अब नाहीं रहि गएन।"},{"number":12,"verse":"बन्दियो, अपने घरे जा। अब तोहरे लगे आसा करइ बरे कछू अहइ। अजु मइँ तू पचन्क दुई गुणा आसीर्बाद देब।"},{"number":13,"verse":"यहूदा, मइँ तोहार पचन्क उपयोग एक धनुस-जइसा करब। एप्रैम मइँ पचन्क उपयोग बाणन जइसा करब। इस्राएल, मइँ तोहार पचन्क उपयोग यूनान स लड़इ बरे मजबूत तरवार जइसा करब।"},{"number":14,"verse":"यहोवा ओह पइ परगट होइ, अउर ओकर बाण बिजुली की तरह चलाई। यहोवा, मोर सुआमी तुरही बजाई। फउज मरुभूमि क तूफान क नाईं आगे बढ़ी।"},{"number":15,"verse":"सर्वसक्तीमान यहोवा ओनकर रच्छा करी। फउजी पाथर अउ गुलेल क उपयोग दुस्मन क हरावइ मँ करिहीं। उ पचे आपन दुस्मनन क खून बहइहीं, उ दाखरस जइसा बही। इ वेदी क कोनन पइ पेके गए खून जइसा होइ।"},{"number":16,"verse":"उ समइ, ओनकर परमेस्सर यहोवा आपन लोगन क वइसेन ही बचाइ, जइसे गड़रिया भेड़िन क बचावत ह। उ पचे ओकरे बरे बहोत मूल्यवान होइहीं। उ पचे ओनके हाथन मँ जगमगात रतन स होइहीं।"},{"number":17,"verse":"हर एक चीज नीक अउ सुन्नर होइ। हुआँ अद्भुत फसल होइ, मुला हुआँ केवल अन्न अउ दाखरस नाहीं होइ। हुआँ युवक अउ युवतियन होइहीं।"}]}