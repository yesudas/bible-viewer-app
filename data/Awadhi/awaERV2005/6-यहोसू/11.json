{"bibleAbbr":"awaERV2005","bookName":"यहोसू","bookEnglishName":"Joshua","chapterNumber":11,"verses":[{"number":1,"verse":"( उत्तरी सहरन क हराउब) हासेर क राजा, याबीन जउन कछू भवा ओकरे बारे मँ सुनेस। ऍह बरे उ कइउ राजा लोगन क फउजन क एक संग बोलावइ क निर्णय लिहस। याबीन मादोन क राजा योबाब, सिम्रोन क राजा, अच्छाप क राजा अउर"},{"number":2,"verse":"उत्तर क पहाड़ी देस क अउ रेगिस्ताने क सबहिं सासकन लोगन क लगे संदेसा पठएस। याबीन किन्नेरेत क दक्खिन क राजा लोगन, नेगेव अउ पच्छिम निची पहाड़ियन क राजा लोगन क आपन सँदेसा पठएस। उ पच्छिम मँ नफोथ दारे क राजा क भी सँदेसा पठएस।"},{"number":3,"verse":"याबीन पूरब अउ पच्छिम क कनानी लोगन क राजा लोगन क लगे सँदेसा पठएस। उ पहाड़ी प्रदेसन मँ बसइयन एमोरी, हित्तियन, परिज्जयन अउ यबूसियन क लगे सँदेसा पठएस। उ मिस्पा पहँटा क हेमोर्न पहाड़ क नीचे बसइयन हिव्वी लोगन क भी सँदेसा पठएस।"},{"number":4,"verse":"ऍह बरे ऍन सबहिं राजा लोगन क फउजन एक संग आइन। हुआँ अनेक जोधा, घोड़न अउ रथ रहेन। उ बहोत बड़वार फउज रही, उ अइसी देखाइ पड़त रही, मान ल्या ओहमाँ ऍतना फउजी रहेन जेतना समुद्दर क किनारे बालू क कण।"},{"number":5,"verse":"इ सबइ राजा छोटकी नदी मेरोम क निअरे बदुर गएन। उ पचे आपन फउजन क एक डेरा मँ बटोरेन। उ पचे इस्राएल क खिलाफ जुद्ध करइ क योजना बनाएन।"},{"number":6,"verse":"तब यहोवा यहोसू स कहेस, “उ फउज स जिन डेराअ। भियान इहइ समइ, मइँ तू पचन्क ओनका हरावइ देब। तू पचे ओन सबहिं क मार डउब्या। तू पचे ओनकइ घोड़न क लगड़ा लूला करइ देब्या। अउ ओनकर सबहिं रथन क बार डउब्या।”"},{"number":7,"verse":"यहोसू अउ ओकर पूरी फउज एकाएक हमला कइके ओनका चौंकाइ दिहस। उ पचे मेरोम नदी पइ दुस्मनन पइ हमला किहन।"},{"number":8,"verse":"यहोवा इस्राएलियन क ओनका हरावइ दिहस। इस्राएल क फउज ओनका हराएस अउर ओनकर पूरब मँ वृहत्तर सीदोन, मिस्रपोत-मैम अउ मिस्पा क घाटी तलक पाछा किहस। इस्राएल क फउज ओनसे तब तलक जुद्ध करत रही जब तलक दुस्मनन मँ स कउनो भी मनई जिअत न बचा।"},{"number":9,"verse":"यहोसू उहइ किहस जउन यहोवा कहे रहा कि उ करी यानी यहोसू ओनकइ घोड़न क टँगियन काटेस अउ ओनकर रयन क बारेस।"},{"number":10,"verse":"तब यहोसू लउटा अउ हासोर सहर पइ कब्जा किहस। यहोसू हासोर क राजा क मार डाएस। (हासोर ओन सबहिं राज्यन मँ प्रमुख रहा जउन इस्राएल क खिलाफ लड़ा रहेन।)"},{"number":11,"verse":"इस्राएल क फउज उ सहर क हर एक क मार डाएस। उ पचे सब लोगन क पूरी तरह बरबाद कइ दिहन। हुआँ कछू भी जिअत नाहीं रहइ दीन्ह गवा। तब उ पचे सहर क जराइ दिहन।"},{"number":12,"verse":"यहोसू इ सबइ सहरन पइ कब्जा किहस। उ ओनके सबहिं राजा लोगन क मार डाएस। यहोसू इ सबइ सहरन क हर एक चीज क पूरी तरह बरबाद कइ दिहस। उ इ यहोवा क सेवक मूसा जइसा हुकुम दिहे रहा वइसा ही किहस।"},{"number":13,"verse":"मुला इस्राएल क फउज कउने भी अइसे सहर क नाहीं जराएस जउन पहाड़ी पइ बना रहा। उ पचे पहाड़ी पइ बने सिरिफ एक ठु हासोर सहर क जराएस। इ उ सहर रहा, जेका यहोसू बारेस।"},{"number":14,"verse":"इस्राएल क मनइयन उ सबइ चिजियन क आपन लगे धरेन, जउन ओनका उ सहरन मँ स मिलिन। उ पचे ओन जनावरन क अपन लगे धरेन, जउन ओनका सहर मँ मिलेन। मुला उ पचे हुआँ क सबहिं मनइयन क मार डाएन। उ पचे कउनो मनई क जिअत नाहीं छोड़ेन।"},{"number":15,"verse":"यहोवा बहोत पहिले आपन सेवक मूसा क इ करइ क हुकुम दिहे रहा। तब मूसा यहोवा क इ करइ क हुकुम दिहे रहा। इ तरह यहोसू यहोवा क आग्या पूरा किहस।"},{"number":16,"verse":"काहेकि उ ओन चिजियन मँ स कछु भी नाहीं लिहस जउन का यहोवा लइ क हुकुम नाहीं दिहे रहा। इ तरह यहोसू इ पूरे देस क सबहिं लोगन क हराइ दिहस। पहाड़ी प्रदेस, नेगेव-छेत्र, सारा गोसोन-छेत्र, पच्छिमी निची पहाड़ियन क प्रदेस, यरदन घाटी, इस्राएल क पहाड़ अउ ओनकर निचके क पहाड़ियन पइ ओकर अधिकार होइ गवा रहा।"},{"number":17,"verse":"यहोसू क अधिकार सेईर क निअरे हालाक पहाड़े स लइके हेर्मोन पहाड़े क खाले लबानोन क घाटी मँ बालगाद तलक क प्रवेस पइ होइ ग रहा। उ राजा लोगन क गिरफतार कइ क मरि दिहे रहा।"},{"number":18,"verse":"यहोसू ओन राजा लोगन स कइउ बरिस लड़ा।"},{"number":19,"verse":"उ पूरा देस मँ सिरिफ एक सहर इस्राएल क संग सान्ति-संधि किहेस। उ हिब्बी लोगन क सहर गिबोन रहा। दूसर सबहीं सहर जुद्ध मँ हार गएन।"},{"number":20,"verse":"यहोवा चाहत रहा कि उ सबइ लोग सोचइँ कि उ पचे सक्तीसाली रहेन। तब उ पचे इस्राएल क खिलाफ लड़िहीं। इ तरह उ पचे बगैर दाया क ओनका बरबाद कइ सकत रहेन, जउने तरह यहोवा मूसा क करइ क हुकुम दिहे रहा।"},{"number":21,"verse":"अनाकी लोग हेब्रोन, दबीर, अनाब अउ यहूदा अउर इस्राएल क छेत्रन क पहाड़ी प्रदेस मँ रहत रहेन। यहोसू इ सबइ अनाकी लोगन क खिलाफ लड़ा। यहोसू इ लोगन अउ इ सबन्क सहरन क पूरी तरह बरबाद कइ दिहस।"},{"number":22,"verse":"हुआँ कउनो भी अनाकी मनई इस्राएल मँ जिअत न छोड़ा गवा। जउन अनाकी लोग छोड़ दीन्ह ग रहेन, उ सबइ अज्जा, गत अउर असदोद मँ रहेन।"},{"number":23,"verse":"यहोसू पूरा इस्राएल प्रदेस पइ कब्जा कइ लिहस। इ बात क यहोवा मूसा स बहोत पहिले ही कहि दिहस। यहोवा उ इ देस इस्राएल क ऍह बरे देहस काहेकि उ ऍनकइ बरे वचन दिहे रहा। तब यहोसू इस्राएल क परिवार समूहन मँ उ प्रदेस क बाँट दिहस तब जुद्ध बन्द भवा अउ अखिरी रुप मँ सान्ति कायम होइ गइ।"}]}