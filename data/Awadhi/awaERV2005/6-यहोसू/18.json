{"bibleAbbr":"awaERV2005","bookName":"यहोसू","bookEnglishName":"Joshua","chapterNumber":18,"verses":[{"number":1,"verse":"( बचे भए प्रदेस क बँटवारा) इस्राएल क सबहिं लोग सीलो नाउँ क ठउर पइ बटुर गएन। उ ठउरे पइ उ पचे मिलापवाला तम्बू खड़ा किहन। इस्राएल क लोग उ प्रदेस क सबहिं दुस्मन क हराए रहेन अउर उ प्रदेस ओनके अघिकार मँ रहेन।"},{"number":2,"verse":"मुला उ समइ भी इस्राएल क सात परिवार समूह अइसेन रहेन, जेनका परमेस्सर क जरिये वचन दीन्ह जाइ पइ भी ओनका दीन्ह गइ भुइँया नाहीं मिली रही।"},{"number":3,"verse":"ऍह बरे यहोसू इस्राएल क लोगन स कहेस, “तू लोग आपन प्रदेस लेइ मँ ऍतनी देर काहे जोहत अहा? यहोवा, तू पचन्क परमेस्सर इ प्रदेस तू पचन्क दिहे अहइ।"},{"number":4,"verse":"ऍह बरे तेाहरे सबन्क हर एक परिवार समूह क तीन मनई चुनइ चाही? मइँ ओन मनइयान क ओन प्रदेसन क जाँच बरे पठउब। उ सबइ उ पूरे प्रदेस स होइ क जाब अउर उ प्रदेस क विवरन तइयार करिहीं तब उ सबइ मोरे लगे लउटिहीं।"},{"number":5,"verse":"उ पचे देस क सात ठु हींसा मँ बँटि देइहीं। यहूदा क लोग आपन प्रदेस दक्खिन मँ रखिहीं। यूसुफ क लोग आपन प्रदेस उत्तर मँ रखिहीं।"},{"number":6,"verse":"मुला तू लोगन क भुइँया क उल्लेख करत भवा विवरण तइयार करइ चाही अउ प्रदेस क सात ठु हींसन मँ बाँटि देइ चाही। विवरण मोरे लगे लिआवा। अउर मइँ हिआँ यहोवा हमार परमेस्सर क मौजूदगी मँ तोहार बरे पाँसा (लोटरी) डालब।"},{"number":7,"verse":"मुला लेवी परिवार समूह ऍन प्रदेसन क कउनो हींसा नाहीं पइहीं। उ सबइ याजक अहइँ अउर ओनकर कारज यहोवा क सेवा करब अहइ। गाद अउर रूबेन क परिवार समूह अउ मनस्से क आधा क परिवार समूहन क लोग पहले वचन क अनुसार दीन्ह गवा आपन प्रदेस पाइ चुका अहइँ। इ सबइ प्रदेस यरदन नदी क पूरब मँ अहइँ। यहोवा क सेवक मूसा उ प्रदेस क पहिले ही दइ दिहे रहा।”"},{"number":8,"verse":"ऍह बरे चुने भए मनई उ भुइँया क लखइ अउ ओकर नक्सा बनावइ बरे चला गएन। यहोसू ओनसे कहेस, “जा, अउर उ प्रदेस क जाँच करा अउर ओकर नक्सा तइयार करा। तब मोरे लगे लउटि आवा। उ समइ मइँ यहोवा स कहबउँ कि जउन देस तू पचन्क मिली ओका चुनइ मँ उ पचे मोर मदद करइँ।”"},{"number":9,"verse":"ऍह बरे ओन मनसेधुअन उ जगह तजेन अउर उ देस मँ उ पचे चला गएन। उ पचे देस क जाँच किहेन अउर यहोसू बरे नक्सा तइयार किहेन। उ पचे हर सहर क जाँच किहेन अउर पाएन कि प्रदेस क सात ठु हींसा अहइँ। उ पचे आपन नकसा क तइयार किहन अउर यहोसू क लगे गएन। यहोसू तबहुँ सीलो क डेरा मँ रहा।"},{"number":10,"verse":"उ समइ यहोसू यहोवा स मदद माँगेस। यहोसू हर एक परिवार समूह क देइ बरे एक ठु प्रदेस चुनेस। यहोसू प्रदेस क बाँटेस अउर हर एक परिवार समूह क ओकरे हींसा क प्रदेस दिहस।"},{"number":11,"verse":"( बिन्यामीन बरे प्रदेस) तब बिन्यामीन क परिवार समूह अउर ओनकइ कबीलन बरे पाँसा डावा गवा रहा अउर पाँसा यहोदा अउर यूसुफ क परिवार समूहन क भुइँया क बीच पड़ेन।"},{"number":12,"verse":"ऍकर उत्तरी चउहद्दी यरदन नदी स सुरु भइ। इ चउहद्दी यरीहो क उत्तरी छोरे स गइ रही। तब इ चउहद्दी पच्छिम क पहाड़ी प्रदेस मँ गइ रही। इ चउहद्दी लगातार बेतावेन क ठीक पूरबी ढलान तलक रही।"},{"number":13,"verse":"तब इ चउहद्दी लूज़ (यानी बेतेल) क दक्खिनी ढलान तलक गइ। फिन इ चउहद्दी अत्रोद्दार तलक खाले गइ। अत्रोतद्दार खाले बेथोरोन क दक्खिनी पहाड़ी क ढलान पइ अहइ।"},{"number":14,"verse":"चउहद्दी दक्खिन कइँती मड़ी अउर बैथ-हेरोन क लगे उ पहाड़ी क पच्छिमी कइँती क निचके स गइ। इ चउहद्दी आगे किर्यत बाल (जउन किर्यत-यारीम भी कहलावत ह) तलक गएन। इ एक सहर रही जहाँ यहूदा क लोग रहत रहेन। इ पच्छिमी चउहद्दी रही।"},{"number":15,"verse":"दक्खिन क चउहद्दी किर्यत्यारीम स सुरु भइ अउर नेप्तोह क पानी क चसमा तलक गइ।"},{"number":16,"verse":"तब चउहद्दी हिन्नोम क घाटी क निचके पहाड़ी क तलहटी मँ गइ। इ रपाईम घाटी क उत्तरी छोर रहा। इ चउहद्दी यबूसी सहर क ठीक दक्खिन हिन्नोम घाटी मँ चलत भइ चली गइ। तब चउहद्दी एनरोगेल तलक चली गइ।"},{"number":17,"verse":"हुआँ, चउहद्दी उत्तर कइँती मुड़ी अउर एन सेमेस क गइ। इ चउहद्दी लगातार गलीलोत तलक जात ह। (गलीलोत, पहाड़न मँ अदुम्मीम दर्रे क निअरे अहइ।) इ चउहद्दी उ बड़की चट्टान तलक गइ जेकर नाउँ रूबेन क पूत, बोहन बरे धरा गवा रहा।"},{"number":18,"verse":"इ चउहद्दी बेतअरबा क उत्तरी भाग तलक लगातार चली गइ।"},{"number":19,"verse":"तब इ बेथोग्ला क उत्तरी भाग क जाइके, लवण सागर क उत्तरी तट पइ खतम भइ। इ उहइ जगह अहइ जहाँ यरदन नदी समुद्र मँ गिरत ह। इ दक्खिनी चउहद्दी रही।"},{"number":20,"verse":"पूरब कइँती यरदन नदी क चउहद्दी रही। इ तरह इ भुइँया रही जउन बिन्यामीन क परिवार समूह क दीन्ह गइ। इ सबइ चारिहुँ कइँती क चउहद्दी रहीन।"},{"number":21,"verse":"बिन्यामीन क हर एक परिवार समूह क, इ तरह, इ भुइँया मिली। ओनके कब्जा मँ इ सबइ सहर रहेन। यरीहो, बेथोग्ला, एमेक्कसीस,"},{"number":22,"verse":"बेतराबा, समारैम, बेतेल,"},{"number":23,"verse":"अव्वीम, पारा, ओप्रा,"},{"number":24,"verse":"कपरम्मोनी, ओप्नी अउ गेबा। इ सबइ बारहु सहर, उस छोटके छेत्र मँ, ओनके आसपास खेतन क साये रहेन।"},{"number":25,"verse":"बिन्यामीन क परिवार समूह क लगे गिबोन, रामाबेरोत,"},{"number":26,"verse":"मिस्पा, कपीरा, मोसा,"},{"number":27,"verse":"रेकेम, र्पेर्ल, तरला,"},{"number":28,"verse":"सेला, एलेप, यबूस सहर (यरुसलेम), गिबत अउर किर्यत-यरीम सहर भी रहेन। इ सबइ चउदह सहर, उ छोटके छेत्र मँ ओनके आसपास क खेतन क साथे रहेन। इ सबइ पहाँटा बिन्यामीन क परिवार समूह पाए रहा।"}]}