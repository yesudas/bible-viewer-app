{"bibleAbbr":"awaERV2005","bookName":"यहोसू","bookEnglishName":"Joshua","chapterNumber":7,"verses":[{"number":1,"verse":"( आकान क पाप) मुला इस्राएल क लोग परमेस्सर क आग्या नाहीं मानेन। यहूदा परिवार समूह क एक मनई आकान कर्मी क पूत जउन जब्दी क पूत रहा। आपन संग कछू वर्जित चिजियन धइ लिहेस जेनका बरबाद करइ क रहा। ऍह बरे यहोवा इस्राएल क लोगन पइ कोहाइ गवा।"},{"number":2,"verse":"जब उ पचे यरीहो क हराइ चुकेन तब यहोसू कछू लोगन क पठएस। ऐ, बेतेल क पूरब बेतावेन क लगे रहा। यहोसू ओनसे कहेस, “ऐ जा अउर उ छेत्र क कमजोरियन क लखा।” ऍह बरे लोग उ देस मँ जासूसी करइ गएन।"},{"number":3,"verse":"पाछे उ मनईयन यहोसू क लगे लउटिके आएन। उ पचे कहेन, “ऐ कमजोर छेत्र अहइ। हम लोगन क ओनका हरावइ बरे आपन सबहिं लोगन क जरुरत नाहीं पड़ी। हुआँ लड़इ बरे दुइ हजार या तीन हजार मनइयन क पठवा। आपन सबहिं फउजन क हुआँ उपयोग करइ क जरुरत नाहीं अहइ। हुआँ पइ थोड़ा मनई हम लोगन क खलाफ लड़इवाला अहइँ।”"},{"number":4,"verse":"ऍह बरे लगभग तीन हजार मनईयन ऐ क खिलाफ गएन। मुला ऐ क लोग लगभग छत्तीस इस्राएल क मनइयन क जंग मँ मार गिराएन अउ बचा भवा इस्राएल क लोग पराइ गएन। ऐ क लोग सहर-दुआर स लगातार पाथर क खदानन तलक पाछा किहन। इ तरह ऐ क लोग ओनका ढलवान पइ बुरी तरह हराएन। जब इस्राएल क लोग इ लखेन तउ उ पचे बहोत डेराइ गएन अउर आपन हिम्मत हार गएन।"},{"number":6,"verse":"जबहिं यहोसू एकरे बारे मँ सुनेस तउ उ आपन ओढ़ना फाड़ि डाएस। उ पवित्तर सन्दूखे क समन्वा भुइँया पइ ओलरा। यहोसू हुआँ साँझ तलक पड़ा रहा। इस्राएल क नेता लोग इहइ किहन। उ पचे आपन मूँड़ि पइ धूरि डाएन।"},{"number":7,"verse":"तब यहोसू कहेस, “यहोवा, मोर सुआमी। तू हमरे लोगन क यरदन नदी क पार लिआया। मुला तू हमका ऍतनी दूर काहे लिआया, का सिरिफ एमोरी लोगन क जरिये स हम लोगन क बरबाद करइ बरे लिआया? हम लोग यरदन नदी क दूसरे किनारे पइ ठहरा होइत अउर सन्तुट्ठ रहित।"},{"number":8,"verse":"मोरे मालिक, मइँ आपन जिन्नगी क कसम खाइके कहत हउँ कि मइँ तोहस का कहइ सकत हउँ। इस्राएल आपन दुस्मनन क पास स भाग गहेस ह।"},{"number":9,"verse":"कनानी अउ इ देस क सबहिं लोग इ सुनिहीं जउन भवा, तब उ पचे हम लोगन क खिलाफ अइहीं अउर हम सबन क मारि डइहीं। तब इ तू आपन महान नाउँ क रच्छा बरे का करब्या?”"},{"number":10,"verse":"यहोवा यहोसू स कहेस, “खड़ा होइ जा। तू आपन मुँहे क बल काहे गिरा अहा?"},{"number":11,"verse":"इस्राएल क लोग मोरे खिलाफ पाप किहन। उ पचे मोरी उ करार क तोड़ेन, जेका मइँ ओनका संग किहेस रहेउँ। उ पचे उ चिजियन मँ स कछू चिजियन लिहन जेनका बरबाद करइ क हुकुम मइँ दिहेउँ ह। उ पचे मोर चोरी किहेन ह। उ पचे लबार बात कहेन ह। उ पचे उ सबइ चिजियन आपन लगे धरेन ह।"},{"number":12,"verse":"इहइ कारण अहइ कि इस्राएल क फउज आपन दुसमनन क नाहीं हराइ सकेस। उ पचे पलटेन अउर आपन दुस्समन स पराइ गएन काहेकि कउनो मनई ओन चिजियन क लिहेन जेका बरबाद करइ चाहत रहा। मइँ तब तलक तोहार मदद नाहीं करब जब तलक तू उ चिजियन क बरबाद नाहीं करब्या जेका मइँ तू पचन्क क बरबाद कइ करइ क हुकुम दिहे रहा।"},{"number":13,"verse":"“अब तू जा अउर लोगन क पवित्तर करा। लोगन स कहा, ‘उ पचे आपन क पवित्तर करइँ। भियान बरे तइयार होइ जा। इस्राएल क परमेस्सर यहोवा कहत ह कि कछू लोग उ सबइ चिजियन आपन लगे धरे अहइँ, जेनका मइँ बरबाद करइ क हुकुम दिहे रहेउँ। तू तब तलक आपन दुस्मनन क हरावइ क जोग्गा नाहीं होब्या, जब तलक तू ओन चिजियन क खतम नाहीं कइ देब्या।"},{"number":14,"verse":"“‘भियान भिन्सारे तू सबन्क यहोवा क समन्वा खड़ा होइ क होइ। सबहिं परिवार समूह यहोवा क समन्वा पेस होइहीं। दूसर परिवार समूह मँ स यहोवा एक परिवार समूह क चुनी। तब सिरिफ उहइ परिवार समूह यहोवा क समन्वा खड़ा होइ। तब बस उहइ परिवार समूह स यहोव एक कबीला क चुनी। तब सिरिफ उहइ कबीला यहोवा क समन्वा खड़ा होइ। तब यहोवा उ कबीला क प्रत्येक परिवार क परखी अउर उ मँ स एक क चुनी। तब उ परिवार अकेले यहोवा क समन्वा खड़ा होइ जउन कि उ परिवार स एक-एक क चुनी।"},{"number":15,"verse":"उ मनई जउन इ चिजियन क संग पावा जाइ जेनका मइँ बरबाद करइ क हुकुम दिहे रहेउँ, धइ लीन्ह जाइ। तब उ मनई क अउर ओकरे संग ओकर हर एक चीज आगी मँ झोंकिके जरि दीन्ह जाइ। उ मनई यहोवा क करार क तोड़ेस ह। उ इस्राएल क लोगन क बीच मँ बहोत ही सरमनाक काम किहेस ह।’”"},{"number":16,"verse":"दूसरे भिन्सारे यहोसू इस्राएल क सबहिं लोगन क यहोवा क समन्वा लइ गवा। सारा परिवार समूह यहोवा क समन्वा खड़ा होइ गवा। यहोवा यहूदा परिवार-समूह क चुनेस।"},{"number":17,"verse":"तब यहूदा क सारा परिवार समूह यहोवा क समन्वा खड़ा भएन। यहोवा ओन मँ स जेरह कबीला क चुनेस। तब जेरह कबीला क सबहिं परिवार यहोवा क समन्वा खड़ा भएन। ऍनमाँ स जब्दी क परिवार चुना गवा।"},{"number":18,"verse":"तब यहोसू इ परिवार क सबहिं मनसेधुअन क यहोवा क समन्वा आवइ क कहेस। यहोवा कर्मी क पूत आकान क चुनेस। (कर्मी जब्दी क पूत अउर जब्दी जेरह क पूत रहेन।)"},{"number":19,"verse":"तब यहोसू आकान स कहेस, “पूत, तोहका आपन पराथना कहइ चाही। इस्राएल क यहोवा परमेस्सर क सम्मान करइ चाही अउर ओहसे तोहका पापन्क कबूलइ चाही। मोका बतावा कि तू क किह्या? मोहसे कछू छुपावइ क कोसिस जिन करा!”"},{"number":20,"verse":"आकान जवाब दिहस, “इ फुरइ अहइ! मइँ इस्राएल क यहोवा परमेस्सर क खिलाफ पाप किहेउँ ह। मइँ जउन किहे हउँ उ इ अहइ:"},{"number":21,"verse":"हम लोग यरीहो सहर क ऍकर सबहिं चिजियन क संग आपन कब्जे मँ लीन्ह। ओन चिजियन मँ मइँ सिनार क एक सुन्नर आढ़ना अउर लगभग पाँच पौण्ड चाँदी अउर एक पौण्ड सोना लखा। मोर ऍन चिजियन क अपने बरे धरइ क बहोतइ इच्छा रही। ऍह बरे मइँ ओनका लइ लिहेउँ। तू ओन चिजियन क मोरे तम्बू क खाले जमीन मँ गड़ा भवा पउब्या। चाँदी ओढ़ना क खाले अहइ।”"},{"number":22,"verse":"ऍह बरे यहोसू कछू मनइयन क तम्बू मँ पठएस। उ पचे धावत धावत पहोंचेन अउर ओन चिजियन क तम्बू मँ छुपा पाएन। चाँदी ओढ़ना क नीचे रही।"},{"number":23,"verse":"उ पचे ओन चिजियन क तम्बू स बाहेर लिआएन। उ पचे ओन चिजियन क यहोसू अउ इस्राएल क सबहिं लोगन क लगे लइ गएन। उ पचे ओका यहोवा क समन्वा जमीने पइ लिआइके पटक दिहेन।"},{"number":24,"verse":"तब यहोसू अउर सबहिं लोग जेरह क पूत आकान क घाटी मँ लइ गएन। उ पचे चाँदी, ओढ़ना, सोना, आकान क बिटियन-बेटवन, ओकर गोरुअन, ओकर गदहन, भेड़िन, तम्बू अउर सबहिं चिजियन क भी लिहन। ऍन सबहिं चिजियन क उ पचे आकान क संग आकोर क घाटी मँ लइ गएन।"},{"number":25,"verse":"तब यहोसू कहेस, “तू हमरे बरे इ सबइ मुसीबतन काहे किह्या? अब यहोवा तोह पइ मुसीबत लिआइ।” तब सबहिं लोगन आकान अउर ओकर परिवार पइ तब तलक पाथर लोकाएन जब तलक उ पचे मरि नाहीं गएन। उ पचे ओकरे परिवार क मार डाएन। तब मनइयन ओनका अउ ओकर सबहिं चिजियन क बारि दिहेन।"},{"number":26,"verse":"आकान क बारि देइ क पाछे ओकरे तने पइ उ पचे कईउ सिलन क धरेन। इ सबइ सिलन आजु भी हुआँ अहइँ। इ तरह यहोवा आकान पइ विपद ढाएस। इहइ कारण अहइ कि ठउर ओकोर घाटी कही जात ह। ऍकरे पाछे, यहोवा लोगन स नाखुस नाहीं रहा।"}]}