{"bibleAbbr":"awaERV2005","bookName":"यहोसू","bookEnglishName":"Joshua","chapterNumber":1,"verses":[{"number":1,"verse":"( परमेस्सर यहोसू क इस्राएल क अगुअइ करइ बोलावत ह) मूसा यहोवा क सेवक रहा। नून क पूत यहोसू मूसा क सहायक रहा। मूसा क मनइ क पाछे यहोवा यहोसू स बातन किहस। यहोवा यहोसू स कहेस,"},{"number":2,"verse":"“मोर सेवक मूसा मर गवा। अब इ सबइ लोग अउर तू यरदन नदी क पार जा। तू पचन्क उ भुइँया मँ जाइ चाही जेका मइँ इस्राएल क लोगन क यानी तू पचन्क दइ देत अहउँ।"},{"number":3,"verse":"मइँ मूसा क इ वचन दिहे रहेउँ कि इ भुइँया मइँ तू पचन्क देब। ऍह बरे मइँ तू पचन्क उ हर एक पहँटा देब, जउन कउने ठउरे पइ भी तू जाब्या।"},{"number":4,"verse":"इ भुइयाँ अउर रेगिस्तानी भुइँया लोबानोन स लइके फरात नदी तलक, हित्तियन क पूरी भुइँया अउर हिआँ स लइके पच्छिम मँ भूमध्य सागर तलक क भुइँया तोहार इलाके क अन्दर तलक होइ।"},{"number":5,"verse":"मइँ मूसा क संग रहेउँ अउर मइँ उहइ तरह तोहरे संग रहब। तोहरे पूरी जिन्नगी मँ, तू पचन्क कउनो भी मनई तोस स खिलाफ करइ मँ समरथ नाहीं होइ। मइँ तू पचन्क छोड़ब नाहीं। मइँ कबहु तू पचन्क दूर नाहीं होब।"},{"number":6,"verse":"“यहोसू, तू पचन्क मजबूत अउ हिम्मती होइ चाही। तोहका, इ मनइयन क अगुआ होइ चाही उ जइसे पचे आपन भुइँया लइ सकइँ। इ उहइ भुइँया बाटइ जेका मइँ ओनका देइ क ओनके पुरखन क वचन दिहे रहेउँ।"},{"number":7,"verse":"मुला तू पचन्क मजबूत अउ हिम्मती रहइ क होइ। तू पचन्क ओन आदेसन क मानब निहचय क संग करइ चाही, जेनका मोर सेवक मूसा तू पचन्क दिहस ह। दाहिने या बाए कइती मत मुड़ा, तउ तू जउन कछू करब्या ओहमाँ सफल होब्या।"},{"number":8,"verse":"व्यवस्था क इ किताब हमेसा तोहरे दिमाग मँ होइ चाही। इ किताब क सावधानी स दिन-रात पढ़ब, ताकि तू हर उ कछू जउन एहमाँ लिखा भवा अहइ कइ सकब्या। अगर तू इ करब्या, तउ तू बुदिधमान बनब्या अउर जउन कछू करब्या ओहमाँ सफल होब्या।"},{"number":9,"verse":"याद राखा, कि मइँ तोहका मजबूत अउ हिम्मती बना रहइ क हुकुम दिहे रहेउँ। ऍह बरे कबहुँ जिन डेराअ, काहेकि तोहार परमेस्सर यहोवा तोहरे संग सबहिं जगह रही, जहाँ कहूँ तू जाब्या।”"},{"number":10,"verse":"( यहोसू क कार्य निर्वहण) ऍह बरे यहोसू लोगन क प्रमुखन क आदेस दिहस। उ कहेस,"},{"number":11,"verse":"“डेरा स होइके जा अउर लोगन क तइयार होइ क कहा। लोगन स कहा, ‘कछू खइया क तइयार कइ लेइँ। अबहिं स तीन दिना पाछे, हम पचे यरदन नदी पार करब। हम पचे जाब अउ उ भुइँया क आपन कब्जा मँ लेब जेका परमेस्सर यहोवा तोहका दइ देत ह।’”"},{"number":12,"verse":"तब यहोसू रूबेन अउ गाद क परिवार समूहन स, अउ मनस्से क आधे परिवार समूह स बतियान। यहोसू कहेस,"},{"number":13,"verse":"“ओका याद राखा, जउन यहोवा क सेवक मूसा तू सबन स कहे रहा। उ कहे रहा कि परमेस्सर, तोहार यहोवा तू पचन्क आराम अउर सांति क ठउर देइ। उ इ भुइँया क तू पचन्क देइ। तोहार पचन्क पत्नियन, तोहार पचन्क गदेलन अउ तोहार पचन्क जनावरन इ भुइँया मँ रहि सकत हीं। मुला तोहार पचन्क जोधा लोग तोहरे पचन्क भइयन क संग यरदन नदी क जरुर पार करिहीं। तू पचन्क जुद्ध बरे तइयार रहइ चाही अउ आपन भुइँया लेइ मँ आपन भइयन क मदद करइ चाही।"},{"number":15,"verse":"यहोवा तू पचन्क आराम देइ क एक जगह दिहेस बाटइ, अउर उ तोहरे पचन्क भइयन बरे वइसा ही करी। मुला तू पचन्क आपन भइयन क मदद बरे तब तलक करइ चाही जब तलक उ पचे उ भुइँया क नाहीं लइ लेतेन जेका यहोवा, तोहार परमेस्सर ओनका दइ देत अहइ। तब तू पचे यरदन नदी क पूरब आपन भुइँया मँ लउटि सकत ह। उहइ उ भुइँया अहइ जेका यहोवा क सेवक मूसा तू पचन्क दिहे रहा।”"},{"number":16,"verse":"तब मनइयन यहोसू क जवाब दिहेन, “जउन भी करइ बरे तू हुँकुम देब्या, हम पचे करब। जउने जगह पइ तू पठउब्या, हम पचे जाब!"},{"number":17,"verse":"हम पचे पूरी तरह मूसा क हुकुम माना ह। उहइ तरह हम पचे सब मानब जउन तू कहब्या। हम पचे यहोवा स सिरिफ एक बात चाहित ह। हम पचे परमेस्सर यहोवा स इहइ माँग करित ह कि उ तोहरे संग वइसा ही रहइ जइसेन ही उ मूसा क संग रहा।"},{"number":18,"verse":"तब, कउनो व्यक्ति तोहार हुकुम मानइ स इन्कार करत ह या कउनो मनई तोहरे खिलाफ खड़ा होत ह, तब उ मारी डावा जाइ। सिरिफ मजबूत अउ हिम्मती रहा!”"}]}