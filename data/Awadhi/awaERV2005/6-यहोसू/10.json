{"bibleAbbr":"awaERV2005","bookName":"यहोसू","bookEnglishName":"Joshua","chapterNumber":10,"verses":[{"number":1,"verse":"( उ दिन जब सूरज स्थिर रहा) इ समइ अदोनीसेदेक यरूसलेम क राजा रहा। इ राजा सुनेस कि यहोसू ऐ क जीतेस ह अउर एका पूरी तरह बरबाद कइ दिहस ह। राजा क इ पता लाग कि यहोसू यरीहो अउ ओकरे राजा क संग भी इहइ किहस ह। राजा क इ भी जानकारी मिली कि गिबोनी लोग इस्राएल क संग सान्ति-सन्धि कइ लिहस ह अउर उ सबइ लोग यरूसलेम क बहोत निचके रहत रहेन।"},{"number":2,"verse":"ऍह बरे अदोनीसेदेक अउ ओकर लोग इ सबइ घटना क कारण बहोत डेरान रहेन। गिबोन ऐ क तरह नान्ह सहर नाहीं रहा। गिबोन एक ठु बहोत बड़ा सहर रहा जेहमाँ राजा रहे रहा। अउर सहर क सबहिं मनसेधू अच्छा जोधा रहेन।"},{"number":3,"verse":"यरूसलेम क राजा अदोनीसेदेक हेब्रोन क राजा होहाम स बातन किहेस। उ यर्मूत क राजा पिराम, लाकीस क राजा यापी, एगलोन क राजा दबीर स भी बातचीत किहस। यरूसलेम क राजा इ मनइयन स पराथना किहस,"},{"number":4,"verse":"“मोरे संग आवइँ अउर गिबोन प हमला करइ मँ मोर मदद करइँ। गिबोन यहोसू अउ इस्राएल क लोगन क संग सान्ति-सन्धि कइ लिहस ह।”"},{"number":5,"verse":"इ तरह पाँच एमोरी राजा लोग फउजन क मिलाएन। (इ सबइ पाँचउ यरूसलेम क राजा, हेब्रोन क राजा, यमूर्त क राजा, लाकीस क राजा, अउर एग्लोन क राजा रहेन।) उ सबइ फउजन गिबोन गइन। फउजन सहर क घेरि लिहन अउ एकरे खिलाफ जुद्ध करब सुरु किहन।"},{"number":6,"verse":"गिबोन सहर मँ बसइयन मनइयन गिलगाल क डेरा मँ यहोसू क खबर भेजेन: “हम पचे तोहर सेवक अही। हम लोगन क अकेल्ले मँ जिन तजा। आवा अउर हमार रच्छा करा। हाली करा। हम पचन्क बचावा। पहाड़ी देसन क सबहिं एमोरी राजा आपन आपन फउजन क एकउट कइ चुका बाटेन अउर हम पचन पइ हमला किहेस।”"},{"number":7,"verse":"ऍह बरे यहोसू गिलगाल स आपन पूरी फउज क संग जुद्ध बरे चला। यहोसू क उत्तिम जोधा ओकरे संग रहेन।"},{"number":8,"verse":"यहोवा यहोसू स कहेस, “ओन फउजन स जिन डेराअ। मइँ तू पचन क ओनका हरावइ देब। ओन फउजन मँ स कउनो भी तू पचन क हरावइ मँ समर्थ नाहीं होइ।”"},{"number":9,"verse":"यहोसू अउ ओकर फउज रात भइ गिबोन कइँती बढ़त रही। दुस्मन क पता नाहीं रहा कि यहोसू आवत अहइ। ऍह बरे जब उ हमला किहस तउ उ पचे चौंक पड़ेन।"},{"number":10,"verse":"यहोवा ओन फउजन क इस्राएल क फउजन क जरिये हमाला क समइ का करइ या न करइ चाही सोच मँ डाइ दिहस। यह बरे इस्राएलियन ओनका हराइके बहोत बड़ी जीत पाइ लिहन। इस्राएलियन पाछा कइके ओनका गिबोन स खदेर दिहन। उ पचे बेथोरोन तलक जाइवाली सड़क तलक ओनकर खदेर दिहन। इस्राएल क फउज अजेका अउ मक्केदा तलक क समूचइ राहे मँ मनसेधुअन क मारेस।"},{"number":11,"verse":"इस्राएल क फउज बेथ-हरोन क जाइवाली सड़क तलक दुस्मनन क खदेर दिहस। जबहिं उ पचे दुस्मनन क खदेरत रहेन तउ यहोवा भारी ओला क बर्खा अजेका तलक अकासे स किहस। बहोत स दुस्मन ऍन भारी ओला क बर्खा स मरि गएन। इ सबइ ओला स ओहसे जियादा दुस्मन मारा गएन जेतना इस्रलियन क तरवारन स मरि ग रहेन।"},{"number":12,"verse":"उ दिना यहोवा इस्राएलियन क जरिये एमोरी लोगन हार जाइ दिहन अउ उ दिन यहोसू इस्राएल क सबहिं क समन्वा खड़ा भवा अउ उ यहोवा स कहेस: “हे सूरज, गिबोन क अकासे मँ खड़ा रहा अउ हट्या जिन। हे चन्द्र, तू अय्यालोन क घाटी क ऊपर अकासे मँ ठाड़ रहा अउ जिन हटा।”"},{"number":13,"verse":"सूरज स्थिर होइ गवा अउ चन्दा भी तबहिं तलक चलब तजि दिहस जब तलक मनइयन आपन दुस्मनन क हराइ नाहीं दिहन। इ फूरे भवा, इ कथा यासार क किताबे मँ लिखी अहइ। सूरज असमान क बीच रुका। इ पूरा दिन हुआँ स नाहीं हटा।"},{"number":14,"verse":"अइसा उ दिन क पहिले कउनो भी समइ कबहुँ नाहीं भवा रहा अउर तब स अब तलक कबहुँ नाहीं भवा बाटइ। उहर दिन रहा, जब यहोवा मनई क बिनती सुनेस। असल मँ यहोवा इस्राएलियन बरे जुद्ध करत रहा।"},{"number":15,"verse":"एकरे पाछे, यहोवा अउ ओकर फउज गिलगाल क डेरा मँ वापस भइ।"},{"number":16,"verse":"जुद्ध क समइ पाँचहु राजा पराइ गएन। उ पचे मक्केदा क निअरे गुफा मँ लुकाइ गएन।"},{"number":17,"verse":"मुला कछु मनइयन ओनका गुफा मँ लुका भवा पाएस। यहोसू क एकरे बारे मँ पता चला।"},{"number":18,"verse":"ऍह बरे उ कहेस, “गुफा क जाइवाला दुआरे क बड़वार सिलन स ढाँपि द्या। कछू मनसेधुअन क गुफा क रखवारी बरे हुआँ रखा।"},{"number":19,"verse":"मुला हुआँ खुद न रहा। दुस्मन क पाछा करत रहा। ओन पइ पाछे स हमला करत रहा। दुस्मनन क आपन सहर तलक सुरच्छित जिन पहोंचइ द्या काहेकि तोहार परमेस्सर यहोवा तू पचन्क ओन पइ विजय दिहेस ह।”"},{"number":20,"verse":"इ तरह यहोसू अउ इस्राएल क मनइयन दुस्मनन क मर डाएन। मुला दुस्मनन मँ स कछू आपन सहरन मँ जाइ सकेन अउ लुकाइ गएन। उ सबइ मनइयन नाहीं मारा गएन।"},{"number":21,"verse":"जुद्ध क पाछे, यहोसू क फउजी मक्केदा मँ ओनके लगे आएन। उ प्रदेस मँ कउनो मँ कउनो भी जाति क लोगन मँ स कउनो भी ऍतना हिम्मती नाहीं रहा कि उ लोगन क खिलाफ कछू कहि सकइ।"},{"number":22,"verse":"यहोसू कहेस, “गुफा क दुआर क रोकइवाली सिलन क हटावा। ओन पाँचउ राजा लोगन क मोरे लगे लिआवा।”"},{"number":23,"verse":"ऍह बरे यहोसू क लोग पाँचउ राजा लोगन क गुफा स बाहेर लिआएन। इ सबइ पाँचउ यरूसलेम, हेब्रोन, यमूर्त, लाकीस अउ एग्लोन क राजा लोग रहेन।"},{"number":24,"verse":"ऍह बरे उ सबइ ओन पाँचउ राजा लोगन क यहोसू क लगे लिआएन। यहोसू आपन सबहिं लोगन क हुआँ आवइ बरे कहेस। यहोसू फउज क अफसरन स कहेस, “हिआँ आवा। ऍन राजा लोगन क गले पइ आपन गोड़ धरा।” ऍह बरे यहोसू क फउज क अफसर लोग निचके आएन। उ पचे राजा लोगन क गले पइ आपन गोड़ धरेन।"},{"number":25,"verse":"तब यहोसू आपन फउजियन स कहेस, “मजबूत अउ हिम्मती बना। डेराअ जिन। मइँ देखाउब कि यहोवा ओन दुस्मनन क संग का करी, जेनसे तू पचे भविस्स मँ जुद्ध करब्या।”"},{"number":26,"verse":"तब यहोसू पाँचउ राजा लोगन क मार डाएस। उ ओनकर ल्हास पाँच ठु बृच्छन पइ लटकाइ दिहस। यहोसू ओनका सूरज बूड़इ तलक हुअँइ लटकत छोड़े रखा।"},{"number":27,"verse":"सूरज बूड़े पइ यहोसू आपन लोगन स ल्हासन क बृच्छन स उतारइ क कहेस। तब उ पचे ओन ल्हासन क उ गुफा मँ बहाइ दिहस, जेहमाँ उ पचे लुकान रहेन। उ पचे गुफा क दुआर क बड़वार पाथर क सिलन स ढाँकि दिहन, जउन आजु तलक हुअँइ अहइँ।"},{"number":28,"verse":"उ दिन यहोसू मक्केदा क हराएस। यहोसू राजा अउ उ सहर क लोगन क मार डाएस। हुआँ कउनो मनई जिअत नाहीं छोड़ा गवा। यहोसू मक्केदा क राजा क संग उहइ किहस जउन उ यरीहो क राजा क संग किहे रहा।"},{"number":29,"verse":"( दक्खिनी सहरन क लीन्ह जाब) तब यहोसू ऊउ इस्राएल क सबहिं लोग मक्केदा स जात्रा किहन। उ पचे लिब्ना गएन अउर उ सहर पइ हमला किहन।"},{"number":30,"verse":"यहोवा इस्राएल क लोगन क उ सहर अउ ओकरे राजा क हार जाइ दिहस। इस्राएल क लोग उ सहर क हर मनई क मार डाएन। कउनो मनई जिअत नाहीं छोड़ा गवा। यहोसू लिब्नाह क राजा क संग उहइ किहेस जइसा उ पचे यरीहो क राजा क संग किहे रहेन।"},{"number":31,"verse":"तब यहोसू अउ इस्राएल क सबहिं लोग लिब्ना क तजि दिहन अउर उ पचे लाकीस तलक क जात्रा किहन। यहोसू अउ ओकर फउज लिब्ना क चारिहुँ कइँती डेरा डाएस अउर तब उ पचे सहर पइ हमला किहन।"},{"number":32,"verse":"यहोवा इस्राएल क मनइयन क जरीये लाकीस सहर क हार जाइ दिहस। दुसरे दिना उ पचे सहर क हराएन। इस्राएल क मनइयन इ सहर क हर एक मनई क मार डाएन। इ वइस ही रहा जइसा उ लिब्ना मँ किहे रहा।"},{"number":33,"verse":"इहइ समइ गेजेर क राजा होरोम लाकीस क मदद करइ आवा। मुला यहोसू ओका अउ ओकरी फउज क भी हराएस। कउनो मनई जिअत नाहीं छोड़ा गवा।"},{"number":34,"verse":"तब यहोसू अउर इस्राएल क सबहिं लोग लाकीस स एग्लोन गएन। उ पचे एग्लोन क चारिहुँ कइँती डेरा डाएन अउर ओह पइ हमला किहन।"},{"number":35,"verse":"उहइ दिन उ पचे सहर पइ कब्जा किहन अउर सहर क सबहिं लोगन क मार डाएन। इ वइसा ही किहन जइसा उ पचे लाकीस मँ किहे रहेन। उ पचे सहर क बरबाद किहन अउ ओकरे सबहिं मनइयन क मार डाएन।"},{"number":36,"verse":"तब यहोसू अउ इस्राएल क सबहिं लोग एग्लोन स हेब्रोन क जात्रा किहन। उ पचे हेब्रोन पइ हमला किहन।"},{"number":37,"verse":"उ पचे सहर अउ हेब्रोन क निअरे क सबहिं नान्ह कस्बन पइ कब्जा कइ लिहन। इस्राएल क लोग सहर क हर एक मनई क मार डाएन। हुआँ कउनो भी जिअत नाहीं छोड़ा गवा। इ वइसा ही रहा जइसा उ पचे एग्लोन मँ किहे रहेन। उ पचे सहर क बरबाद किहन अउ ओकर सबहिं मनइयन क मार डाएन।"},{"number":38,"verse":"तब यहोसू अउ इस्राएल क सबहिं लोग दबीर क गएन अउर उ सहर पइ हमला किहन।"},{"number":39,"verse":"उ पचे उ सहर, ओकर राजा अउ दबीर क निअरे क सबहिं कस्बन क जीत लिहन। उ पचे उ सहर क सबहिं लोगन क मार डाएन। हुआँ कउनो जिअत नाहीं छोड़ा गवा। इस्राएल का मनइयन दबीर अउ ओकरे राजा क संग उहइ किहन जउन उ पचे हेब्रोन अउ ओकरे राजा क संग किहे रहेन। इ वइसा ही रहा जइसा उ पचे लिब्ना अउ ओकरे राजा क संग किहे रहेन।"},{"number":40,"verse":"इ तरह यहोसू पहाड़ी देस नेगेव पच्छिमी अउ पूर्वी पहाड़ियन क तराई क सहरन क राजा लोगन क हराएन। इस्राएल क परमेस्सर यहोवा यहोसू स सबहिं लोगन क मारि डावइ क हुकुम दिहे रहा। ऍह बरे यहोसू ओन जगहियन पइ कउनो क जिअत नाहीं छोड़ेस।"},{"number":41,"verse":"यहोसू कादेसबर्ने स अज्जा तलक क सबहिं सहरन पइ कब्जा कइ लिहस। उ गोसेन क भुइँया स लइके गिबोन तलक क सबहिं सहरन पइ कब्जा कइ लिहस।"},{"number":42,"verse":"यहोसू एक अभियान मँ ओन सहरन अउ ओनके राजा लोगन क जीत लिहस। यहोसू इ ऍह बरे किहस कि इस्राएल क परमेस्सर यहोवा इस्राएल बरे लड़त रहा।"},{"number":43,"verse":"तब यहोसू अउ इस्राएल क सबहिं लोग गिलगाल क आपन डेरा मँ लउटि आएन।"}]}