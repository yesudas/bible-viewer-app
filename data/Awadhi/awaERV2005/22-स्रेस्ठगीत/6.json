{"bibleAbbr":"awaERV2005","bookName":"स्रेस्ठगीत","bookEnglishName":"Song of Songs","chapterNumber":6,"verses":[{"number":1,"verse":"( यरूसलेम क बिटियन क ओहसे कहब) मेहररुअन मँ सबसे सुन्दर मेहरारू, बतावा तोहार प्रियतम कहाँ चला गवा? कउने राह स तोहार प्रियतम चला गवा ह हमका बतावा ताकि हम तोहरे साथ ओका हेरि सकी।"},{"number":2,"verse":"( यरूसलेम क बिटियन क ओकर जवाब) मोर प्रिय आपन बंगिया मँ चला गवा, मसालन क खेत मँ आपन भेड़ी चरावइ बरे अउर लिलियन क बटोरइ बरे।"},{"number":3,"verse":"मइँ आपन प्रियतम स हउँ अउर उ मोर प्रियतम मोसे अहइ। उ लिलियन क बीच भेड़ चरावा करत ह।"},{"number":4,"verse":"( मनसेधू क बचन मेहरारू बरे) मोर प्रियतम, तू तिरसा क नाईं सुन्नर अहा। तू यरूसलेम मँ एक अद्भुत क नाई अहा। तू ऍतना अजूबा अहा जइसे कउनो फउज झण्डा क संग चलत ह।"},{"number":5,"verse":"तू मोह पइ स आपन आँखिन हटाइ ल्या, उ मोका उत्तेजित करत अहइँ। तोहार केस ऍतना लम्बा अउ लहरत अहइँ जइसे गिलाद क पहाड़ी क ढलान स बोकरियन क झुण्ड उछरत भवा उतरत आवत होइ।"},{"number":6,"verse":"तोहार दाँत एक भेड़न झुण्ड जइसे अहइँ जउन धोइके निकर आई; हरेक भेड़ जुड़ौवा बच्चन रखत हीं; ओन मँ स कउनो एक ठू भी गाएब नाहीं होत हीं।"},{"number":7,"verse":"घूँघट क नीचे तोहार गाल अनार क दुइ ठू फाँकन क तरह अहइँ।"},{"number":8,"verse":"होइ सकत ह हुआँ साठ रानियन, अस्सी रखैलन अउर अनगिनत जवान कुँवरियन होइँ,"},{"number":9,"verse":"किंन्तु हुवाँ ओकरे जइसा कउनो नाहीं अहइ! उ आपन महतारी क एक खास बिटिया अहइ, उ ओनमाँ बहोत प्रिय अहइ जउन ओका जनम दिहेस ह। कुँवरियन ओका लखेन अउ ओका सराहेन। हाँ, रानियन अउ सबइ रखैलन भी ओकर तारीफ किहे रहिन।"},{"number":10,"verse":"( मेहररूअन क जरिये ओकर तारीफ) उ पचे कहेस: “उ कउन अहइ जउन बढ़त भवा उसा क समान अहइ? उ कउन अहइ जउन चाँद क नाईं सुन्नर अहइ? उ कउन अहइ जउन सूर्य क नाईं चमकत अहइ? उ कउन अहइ जउन फउज जइसा अजूबा अहइ जउन झण्डा लइ जात अहइ?”"},{"number":11,"verse":"( मेहरारू क बचन) मइँ अख़रोट क बगीचा स होत भवा इ देखइ बरे गवा कि का अंगूर क बेलन खिला अहइ अउर का अनार क कलियन खिली अहइँ या नाहीं।"},{"number":12,"verse":"मोर राजकुमार, मइँ खुसी स भरि गवा जब तू मोका गन्धरस दिहे रहा।"},{"number":13,"verse":"( यरूसलेम क बिटियन ओकरे बरे बोलत ह) हे “परिपूर्ण” मोर तरफ लउटि आवा! मोर तरफ आवा, मोर तरफ आवा, ताकि हम तोहका लखि सकी! काहे अइसे सुलेम्मिन क घूरति अहा जइसे उ महनैम क नाच क नर्तकी होइ?"}]}