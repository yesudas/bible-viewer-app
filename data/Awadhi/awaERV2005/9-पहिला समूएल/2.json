{"bibleAbbr":"awaERV2005","bookName":"पहिला समूएल","bookEnglishName":"1 Samuel","chapterNumber":2,"verses":[{"number":1,"verse":"( हन्ना धन्नवाद देत ह) हन्ना कहेस, “यहोवा मँ, मोर हिरदइ खुस अहइ। मइँ आपन परमेस्सर मँ जिआदा सक्ती पावत हउँ। मइँ आपन दुस्मनन क हराइ दिहउँ ह मइँ आपन जीत स खूब खुस हउँ। मइँ आपन दुस्मनन प हसेउँ ह।"},{"number":2,"verse":"“कउनो अइसा नाहीं अहइ जउन यहोवा क नाईं पवित्तर अहइ। तोहार अलावा कउनो परमेस्सर नाहीं। हम लोगन क परमेस्सर क नाईं कउनो चट्टान नाहीं अहइ।"},{"number":3,"verse":"“बन्द कइ द्या डींग मारब, घमण्ड भरी बात जिन करा। काहेकी यहोवा परमेस्सर अहइ सब कछु जानत ह। परमेस्सर मनइयन क राह देखाँवत ह अउ ओनकइ निआव करत ह।"},{"number":4,"verse":"सक्तीसाली जोधा क धनुस टूटत हीं, अउ दुर्बल सक्तीसाली बनत हीं।"},{"number":5,"verse":"जउन लोगन क पास पाछे टेमॅ मँ खाइ बरे ढेर क खइया रहेन अब ओका रोटी प्राप्त करइ बरे काम करइ क होइ। मुला जउन लोग बीत गवा टेमॅ मँ भूखा रहेन, अब ओका देर तलक भूखा नाहीं रहइ क होइ। मेहरारु जउन बच्चा क पइदा नाहीं कइ सकत रहेन, अब सात गदेलन की मँ अहइँ। मुला जेकर पास ढेर गदेलन रहेन, उ दुःखी अहइ काहेकि उ पचे अब मरि गएन।"},{"number":6,"verse":"“यहोवा लोगन क मउत देत ह, अउ उ ओन सब क जिआवत ह। यहोवा लोगन क नरके मँ पठवत ह, अउर उ फुन स ओन सब क ऊपर उठावत ह।"},{"number":7,"verse":"यहोवा मनइयन क दीन बनवत ह, अउ उहइ मनइयन क धनी बनवत ह। यहोवा मनइयन क विनम्र बनवत ह, अउ उ मनइयन क बड़कवा बनावत ह।"},{"number":8,"verse":"यहोवा गरीबन क धूरि स उठावत ह। यहोवा गरीबन क दुखे स उबारत ह। यहोवा गरीबन क राजा क संग बइठावत ह। उ गरीबन क खास मनई बनवत ह अउ उ ओनका मान्य मेहमान बनवत ह। यहोवा समूचइ दुनिया क रचेस ह। उ सारे जग क खंभा प टेकाएस ह।"},{"number":9,"verse":"“यहोवा आपन पवित्तर लोगन क रच्छा करत ह। उ ओनका ठोकर खाई स बचावत ह। मुला पापी मनइयन क नास कइ दीन्ह जाई। उ पचे घनघोर अँधियारे मँ भहरइहीं। ओकर सक्ती ओकर विजय प्राप्त करइ मँ मददगार नाहीं होइ।"},{"number":10,"verse":"यहोवा आपन दुस्मनन क नास करत ह। सर्वोच्य परमेस्सर अकास मँ लोगन क खिलाफ गरजब। यहोवा जमीन क छोर ताईं निआव करिहीं। उ आपन राजा क सक्ती देइहीं। उ आपन राजा क बरिआर करी।”"},{"number":11,"verse":"एल्काना अउ ओकर परिवार आपन घरे रामा क गएन। लरिका सीलो मँ रहि गवा अउ याजक एली क मातहत होइके यहोवा क सेवा करत रहा।"},{"number":12,"verse":"( एली क पापी बेटवा) एली क दुइ बेटवन बुरा मनई रहेन। उ पचे यहोवा क परवाह नाहीं करत रहेन।"},{"number":13,"verse":"उ पचे एकर परवाह नाहीं करत रहेन कि याजकन स मनइयन बरे कइसे ब्योहार क आसा कीन्ह जात ह। याजकन क मनइयन बरे इ करइ क चाही। जब कबहुँ कउनो मनई बलि भेंट लइ आवत ह तउ याजकन क एक बासन मँ माँस क खउलत पानी मँ बुलकावइ चाही। याजक क सेवक बरे आपन हाथे मँ खास काँटा लइके आवइ चाही। काँटा मँ तीन नोंक होइ चाही।"},{"number":14,"verse":"याजक क सेवक क काँटा क बासन या कतली मँ नावइ चाही। काँटा जउन कछू बासन क बाहेर लइ आवइ उ माँस याजकन क होइ। इ अहइ जउन याजकन क जरिए उ इस्राएलियन बरे कीन्ह जाइ चाही जउन सीलो मँ बलि भेंट करइ आवइँ।"},{"number":15,"verse":"मुला एली क बेटवन इ नाहीं किहेन। चर्बी क वेदी प जराई जाइ स पहिले भी ओनकइ बेटवन उ लोगन क लगे आइ जे बलि चढ़ात ह अउ ओनका कहेस, “याजक क कछू माँस भूँजइ बरे द्या। याजक तोहसे बुलकावा भवा माँस न लेइहीं।”"},{"number":16,"verse":"बलि क देवइया इ कइ सकत ह, “चर्बी पहिले बारा। तब तू जउन चाहा लइ सकत ह।” अगर अइसा होत तउ याजक क नउकर जवाब देत, “नाहीं मोका अबहीं गोस द्या, अगर तू मोका इ नाहीं देत ह तउ मइँ ऍका तोहसे लइ जाब।”"},{"number":17,"verse":"इ तरह एली क बेटवन इ देखावत रहेन कि उ पचे यहोवा क भेंटे मँ दीन्ह बलि क वास्ते मान नाहीं देत रहेन। इ यहोवा क खिलाफ बहोत बुरा पाप रहा।"},{"number":18,"verse":"मुला समूएल यहोवा क सेवकई करत रहा। समूएल सन क बना खास एपोद पहिरत रहा।"},{"number":19,"verse":"हर बरिस समूएल क महतारी एक ठु नान्ह चोगा समूएल बरे बनवत रही। उ हर बरिस आपन भतार क संग बलि भेंट करइ बरे सीलो जात रही तउ उ नान्ह क चोगा समूएल बरे लइ जात रही।"},{"number":20,"verse":"एली एल्काना अउ ओकर मेहरारु क आसीर्बाद देत रहा। एली कहेस, “यहोवा, तोहका हन्ना क जरिए जिआदा लरिका देइँ। इ लरिकन उ लरिका क ठउर लेइहीं जेकरे सन्ती हन्ना पराथना किहेस ह अउ यहोवा क दिहेस ह।” तब एल्काना अउ हन्ना घरवा लउटेन, अउर"},{"number":21,"verse":"यहोवा हन्ना प दाया किहेस। ओकर तीन पूत अउ दुइ बिटिया भइन। अउर लरिका समूएल यहोवा क लगे बाढ़ गवा।"},{"number":22,"verse":"( एली आपन पापी बेटवन क बस मँ नाहीं कइ सका) एली बहोत बूढ़ा होइ गवा। उ बार बार ओन कुकर्म क बारे मँ सुनत रहा जउन ओकर पूत सीलो मँ सबहिं इस्राएलियन क संग करत रहेन। एली इ भी सुनेस कि जउन मेहरारू मिलापवाला तम्बू क दुआर प सेवकाई करत रहीं ओनके संग ओकर बेटवन सोवत रहेन।"},{"number":23,"verse":"एली आपन बेटवन स कहेस, “तू पचे जउन कछू बुरा करम किहे अहा ओकरे बारे मँ मनइयन हिआँ मोका बताएन ह। तू पचे इ बुरा करम काहे करत ह?"},{"number":24,"verse":"मोर बेटवन, इ बुरा करम क जिन करा। इ सबइ अच्छा नाहीं अहइ, यहोवा क लोग तोहरे बारे मँ अफवाह फैला रहत ह।"},{"number":25,"verse":"अगर कउनो मनई कउनो दूसर मनई क खिलाफ पाप करत ह तउ यहोवा ओकर मदद करत ह। अगर कउनो मनई यहोवा क खिलाफ पाप करत ह तउ उ मनई क मदद कउन कइ सकत ह?” मुला एली क बेटवन एली क बात सुनइ स इनकार कइ दिहन। ऍह बरे यहोवा एली क बेटवन क मार डावइ क ठान लिहेस।"},{"number":26,"verse":"लरिका समूएल बाढ़त रहा। उ परमेस्सर अउ मनइयन क खुस किहेस।"},{"number":27,"verse":"( एली क परिवार क बारे मँ खउफनाक भविस्सबाणी) परमेस्सर क एक मनई एली क लगे आवा अउ कहेस, “यहोवा इ कहत ह, ‘तोहार पुरखन फिरौन क परिवार क गुलाम रहेन। मुला उ टेम मँ मइँ तोहरे पुरखन क समन्वा परगट भवा रहेउँ।"},{"number":28,"verse":"मइँ तोहरे परिवार क इस्राएल क सबहिं परिवार समूहन मँ स चुनेउँ ह। मइँ तोहरे परिवार समूह क आपन याजकन बनवइ बरे चुनेउँ ह। मइँ ओनका आपन वेदी प बलि चढ़ावइ बरे चुनेउँ ह। मइँ ओनका धूप सुलगावइ अउ एपोद पहिरइ बरे चुनेउँ ह। मइँ तोहरे परिवार क भेंट क गोस दीन्ह ह जउन इस्राएल क मनई मोका चढ़ावत हीं।"},{"number":29,"verse":"ऍह बरे तू पचे ओन बलिदानन अउ अन्नबलि क मान काहे नाहीं करत्या? तू पचे आपन बेटवन क मोसे जिआदा पिरेम करत ह। तू पचे गोस क बढ़िया हींसा खाइके मोटा होइ गवा ह जेका लोग मोका भेंट चढ़ात हीं।’"},{"number":30,"verse":"“इस्राएल क परमेस्सर यहोवा इ बचन दिहे रहेन कि तोहरे बाप क परिवार सदा ओनकइ सेवकाई करिहीं। मुला अब यहोवा इ कहत हीं, ‘वइसा कबहुँ न होइ। मइँ ओन मनइयन क मान करब जउन मोर मान करिहीं। मुला ओनकइ बुरा होइ जउन मोर मान करइ स इन्कार करत हीं।"},{"number":31,"verse":"उ टेमॅ आवत अहइ जब मइँ तोहरे सन्तानन क नास करब। तोहरे बंस मँ कउनो बुढ़वा होइ बरे न बची।"},{"number":32,"verse":"इस्राएल बरे नीक चीज होइहीं, मुला तू घरे मँ खराब घटना घटत देखब्या। कउनो मनई बुढ़वा होइ बरे न बची।"},{"number":33,"verse":"सिरिफ एक मनई क आपन वेदी प याजक क नाई सेवा बरे बचाउब। उ बहोत जिआदा बुढ़ाई तलक जिई। उ तब तक रही जब ताई ओकरे आँखिन क अउर ओकर सक्ती जात रही। तोहरे बचा खुचा सन्तानन तरवारे क घाट उतार दीन्ह जइँही।"},{"number":34,"verse":"मइँ तोहका एक चीन्हा देब जेहसे इ मालूम होइ कि बात फुर होइहीं। तोहार दुइनउँ पूत होफिन अउ फिनहस एक ही दिना मरिहीं।"},{"number":35,"verse":"मइँ आपन बरे एक बिस्सासी याजक चुनब। उ याजक मोर बात मानी अउर जउन मइँ चाहब उ करी। मइँ इ याजक बरे परिवार क सक्तीवाला बनउब। उ हमेसा मोरे चुना भवा राजा क समन्वा सेवा करी।"},{"number":36,"verse":"तब सबहिं मनइयन जउन तोहरे परिवारे मँ जिअत रइहीं, अइहीं अउ इ याजक क अगवा निहरिहीं। इ सब मनई तनिक धन स रोटी क टूका बरे भीख मँगिहीं। उ पचे कइहीं, “मेहरबानी कइके याजक क काम हमका दइ द्या जेसे हम खइया क पाइ सकी।”’”"}]}