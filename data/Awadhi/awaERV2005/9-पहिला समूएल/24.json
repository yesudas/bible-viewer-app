{"bibleAbbr":"awaERV2005","bookName":"पहिला समूएल","bookEnglishName":"1 Samuel","chapterNumber":24,"verses":[{"number":1,"verse":"( दाऊद साऊल क झेंपावत ह) जब साऊल पलिस्तियन क पाछा कइके भगाइ दिहस, तब मनइयन साऊल स कहेन, “दाऊद एनगोदी क लगे रेगिस्तानी इलाका मँ बा।”"},{"number":2,"verse":"ऍह बरे साऊल पूरा इस्राएल क तीन हजार मनइयन क चुनेस। साऊल इ मनइयन क संग लिहस अउ दाऊद अउर ओकर मनइयन खोज करब सुरु किहेन। उ पचे जंगली बोकरियन क चट्टान क नचिके हेरेन।"},{"number":3,"verse":"साऊल सड़क क किनारे भेड़ी क बारा क लगे आवा। हुवाँ निअरे एक ठु गुफा रही। साऊल खुद गुफा मँ आराम करइ बरे गवा। दाऊद अउ ओकर मनई बहोत पाछे उ गुफा मँ लुकान रहेन।"},{"number":4,"verse":"मनइयन दाऊद स कहेन, “आजु उ दिन अहइ जेकरे बारे मँ यहोवा बात किहेन ह। यहोवा तोहसे कहे रहेन, ‘मइँ तोहार दुस्मनन क तोहका देब, तब तू जउन चाहा आपन दुस्मनन क संग कइ सकब्या।’” तब दाऊद साऊल क लगे चुपचाप आवा। दाऊद साऊल क लबादे क एक कोना काट लिहस। साऊल दाऊद क नाहीं लखेस।"},{"number":5,"verse":"पाछे साऊल क लबादे क एक कोना काट लिहे क दाऊद क पछतावा भवा।"},{"number":6,"verse":"दाऊद आपन मनइयन स कहेस, “यहोवा मोका आपन सुआमी क संग कछु भी अइसा करइ स रोका। साऊल यहोवा क चुना भवा राजा अहइ। मोका साऊल क खिलाफ कछू भी नाहीं करइ चाही। उ यहोवा क चुन लीन्ह गवा राजा बाटइ।”"},{"number":7,"verse":"दाऊद इ बात आपन मनइयन क रोकइ बरे कहेस। दाऊद आपन मनइयन क साऊल प हमला करइ नाहीं दिहस। साऊल गुफा तजि दिहस अउ आपन राहे प चला।"},{"number":8,"verse":"दाऊद गुफा स निकरा। दाऊद साऊल क जोर स पुकारेस, “मोर पर्भू, महराज।” साऊल पाछे घूमिके लखेस। दाऊद आपन माथा भुइँया प धइके पैलगी किहेस।"},{"number":9,"verse":"दाऊद साऊल स कहेस, “आप काहे सुनत हीं। जब मनई इ कहत हीं कि ‘दाऊद आप प वार करइ क कुचाल गूँथत मथत बाटइ?’"},{"number":10,"verse":"मइँ आप क चोट पहुँचावइ नाहीं चाहत हउँ। आप ऍका आपन आँखिन स लखत हीं। यहोवा आजु ऍका आप क गुफा मँ मोरे हाथे मँ दइ दिहे अहइँ। मुला मइँ आपक मारि डावइ स इन्कार किहेउँ ह। मइँ आप प दाया किहेउँ ह। मइँ कहेउँ, ‘मइँ आपन सुआमी क चोट नाहीं पहुँचाउब। साऊल यहोवा क चुना भवा राजा अहइ।’"},{"number":11,"verse":"मोरे हाथे मँ इ ओढ़ना क टूका क लखा। मइँ आप क लबादे क एक टूका काटि लिहेउँ ह। मइँ आप क मारि सकत हउँ, मुला मइँ इ नाहीं किहेउँ ह। अब मइँ चाहत हउँ कि आप ऍका समुझइँ। मइँ चाहत हउँ कि आप क खिलाफ कउनो कुचाल नाहीं बनावत हउँ। मइँ आपक कउनो बुराई नाहीं किहेउँ ह। मुला आप मोर पाछा करत हीं अउर मोका मारि डावइ चाहत हीं।"},{"number":12,"verse":"यहोवा क निआव करइ द्या। यहोवा आप क उ अनिआव क सजा देइहीं जउन आप मोरे संग किहेन ह। मुला मइँ आपन आप आपस न जूझब।"},{"number":13,"verse":"पुरान कहावत अहइ: ‘बुरी चीज बुरी मनई स आवत हीं।’ “मइँ कछू भी बुरा नाहीं किहेउँ ह। मइँ बुरा मनई नाहीं हउँ। ऍह बरे मइँ आप प चोट नाहीं करब।"},{"number":14,"verse":"आप केकर पाछा करत बाटेन। इस्राएल क राजा केकरे खिलाफ लड़इ आवत अहइँ? आप अइसे कउनो क पाछा नाहीं करत बाटेन जउन आपक चोट पहुँचाइ। इ अइसा ही बाटइ जइसेन आप एक ठु मरा कूकुर या मच्छर क पाछा करत हीं।"},{"number":15,"verse":"यहोवा क निआव करइ द्या। ओनका आपन अउ मोरे बीच निर्णय करइ द्या। उ हालात क वास्तविक्ता क देखब अउर मोर मामला क वकालत करब। परमेस्सर मोका तोहार रच्छा करब।”"},{"number":16,"verse":"दाऊद आपन इ कहब खतम किहेस, साऊल पूछेस, “मोर पूत दाऊद, का उ तोहार आवाज अहइ?” तब साऊल रोवइ लाग। साऊल बहोत रोएस।"},{"number":17,"verse":"साऊल कहेस, “तू सही अहा अउर मइँ गल्ती पइ अहउँ। तू हमरे बरे नीक रह्या। मुला मइँ तोहरे बरे बुरा रहेउँ।"},{"number":18,"verse":"तू उ बतियन क बताया जेनका तू मोरे बरे किहा। यहोवा मोका तोहरे हवाला किहेस, मुला तू मोका नाहीं मारि डाया।"},{"number":19,"verse":"एहसे पता चलत ह कि मइँ तोहार दुस्मन नाहीं अहउँ। जदि कउनो आपन दुस्मन क धरत ह तउ उ ओका बच निकरइ नाहीं देत। उ आपन दुस्मन बरे नीक काम नाहीं करत। यहोवा तोहका ऍकर ईनाम देइँ काहेकि तू आजु मोरे बरे नीक रह्या।"},{"number":20,"verse":"मइँ जानत हउँ कि तू नवा राजा बनब्या। तू इस्राएल क राज्ज क ऊपर करब्या।"},{"number":21,"verse":"अब मोसे एक प्रतिज्ञा करा। यहोवा क नाउँ लइके इ प्रतिग्या करा कि तू मोरे सन्तानन क न मरब्या। प्रतिग्या करा कि तू मोरे बाप क परिवार स मोर नाउँ मिटउब्या नाहीं।”"},{"number":22,"verse":"ऍह बरे दाऊद साऊल स प्रतिग्या किहस। दाऊद प्रतिग्या किहेस कि उ साऊल क परिवार क न मारी। तब साऊल लउटि गवा। दाऊद अउ ओकर मनई किला मँ चला गएन।"}]}