{"bibleAbbr":"awaERV2005","bookName":"पहिला इतिहास","bookEnglishName":"1 Chronicles","chapterNumber":29,"verses":[{"number":1,"verse":"( मन्दिर बनावइ बरे भेंट) राजा दाऊद हुवाँ एक संग बटुरे इस्राएल क सबहिं लोगन स कहेस, “परमेस्सर मोरे पूत सुलैमान क चुनेस। सुलैमान बालक अहइ अउर उ ओन सब बातन क नाहीं जानत जेनकर जरूरत ओका इ काम क करइ बरे अहइ। किन्तु काम बहोत महत्वपूर्ण अहइ। इ भवन लोगन क बरे नाहीं अहइ अपितु यहोवा परमेस्सर क बरे अहइ।"},{"number":2,"verse":"मइँ आपन पूरी सक्ती स परमेस्सर क मन्दिर बनावइ क चिजियन क प्रबंध किहेउँ ह। मइँ सोना स बनइवाली चिजियन बरे सोना दिहेउँ ह। मइँ चाँदी स बनइवाली चिजियन क बरे चाँदी दिहेउँ ह। मइँ काँसा स बनइवाली चिजियन क बरे काँसा दिहेउँ ह। मइँ लोहा स बनइवाली चिजियन क बरे लोहा दिहेउँ ह। मइँ काठे स बनइवाली चिजियन क बरे काठ दिहेउँ ह। मइँ नीलमणि, रतनजटित फकनन क बरे बिभिन्न रंग क सबहिं प्रकार क कीमती रतन अउ सफेद संगमरमर भी दिहउँ ह। मइँ यहोवा क मन्दिर क बनावइ बरे इ सबइ चिजियन बहोत जियादा संख्याँ मँ दिहेउँ ह।"},{"number":3,"verse":"मइँ अपने परमेस्सर क मन्दिर बरे सोना अउ चाँदी क एक बिसेस भेंट देत अहइँ। मइँ इ एह बरे करत हउँ कि मइँ फुरइ अपने परमेस्सर क मन्दिर क बनावइ चाहत हउँ। मइँ इ पवित्तर मन्दिर क बनावइ बरे एन सब चिजियन क देत हउँ।"},{"number":4,"verse":"मइँ ओपीर स एक सौ दस टन सुद्ध सोना दिहेउँ ह। मइँ दुई सौ साठ टन सुद्ध चाँदी दिहेउँ ह। चाँदी मन्दिर क भवनन क देवारन क ऊपर मढ़इ बरे अहइ।"},{"number":5,"verse":"मइँ सोना अउ चाँदी ओन सब चिजियन बरे दिहेउँ ह जउन सोना अउर चाँदी क बनी होत हीं। मइँ सोना अउ चाँदी दिहेउँ ह जेनसे कुसल कारीगर मन्दिर क बरे सबहिं विभिन्न तरह क चिजियन बनाइ सकइँ। अब आप लोगन मँ स केतने आजु यहोवा क काम बरे योगदान देइ बरे तइयार अहइँ?”"},{"number":6,"verse":"परिवारन क प्रमुख, इस्राएल क परिवार समूहन क प्रमुख, उच्च अधिकारियन, कप्तान लोगन अउर राजा क काम करइ क बरे जिम्मेदार अधिकारी सबहिं तइयार रहेन अउर उ पचे कीमती चिजियन दिहन।"},{"number":7,"verse":"इ सबइ उ सब चिजियन अहइँ जउन उ पचे परमेस्सर क घर क बरे दिहन: एक सौ नब्बे टन सोना, तीन सौ पचहत्तर टन ऐ चाँदी, छ: सौ पचहत्तर टन ऐ काँसा; तीन हजार सात सौ पचास टन ऐ लोहा;"},{"number":8,"verse":"जउने लोगन क लगे कीमती रतन रहेन, उ पचे एका यहोवा क मन्दिर क खज़ाना मँ जउन यहीएल क सुरच्छा मँ रहेन, दिहेन। यहीएल गेर्सोन क परिवार स रहा।"},{"number":9,"verse":"लोग बहोत खुस रहेन। काहेकि ओनकर प्रमुख ओतना जियादा देइ मँ खुस रहेन। प्रमुख स्वतंत्रता पूर्वक खुले दिल स देइ मँ खुस रहेन। राजा दाऊद भी बहोत खुस रहा।"},{"number":10,"verse":"( दाऊद क सुन्नर पराथना) तब दाऊद ओन लोगन क समन्वा, जउन हुवाँ एक संग बटुरे रहेन, यहोवा क बड़कई किहन। दाऊद कहेस: “यहोवा इस्राएल क परमेस्सर, हमार बाप, सदा-सदा बरे तोहार स्तुति होइ।"},{"number":11,"verse":"महानता, सक्ती, यस बिजइ अउर प्रतिस्ठा तोहार अहइ। काहेकि हर एक चीज धरती अउर आसमान क तोहार ही अहइ। हे यहोवा! राज्ज तोहार अहइ: तू हर एक क ऊपर सासक अहा।"},{"number":12,"verse":"सम्पत्ति अउर प्रतिस्ठा तोहसे अवत ह। तोहार सासन हर चीज पइ अहइ। तू सक्ती अउर बल अपने हाथे मँ रखत ह। तोहरे हाथे मँ सक्ती अहइ कि तू कउनो क भी महान अउर सक्तीसाली बानावइ सकत ह।"},{"number":13,"verse":"अब, हमार परमेस्सर हम तोहका धन्यवाद देत अही, अउर हम तोहरे यसस्वी नाउँ क स्तुति करत अही।"},{"number":14,"verse":"इ सबहिं चिजियन ओहसे अउर मोरे लोगन स नाहीं आइ अहइँ। इ सबइ सबहिं चिजियन तोहसे आइन अउर हम तोहका उ सबइ चिजियन दिहेउँ जउन तोहसे आई अहइँ।"},{"number":15,"verse":"हम पचे ठीक अपने पुरखन क नाईं इ संसार मँ तोहरे समन्वा बिदेसी क तरह रहत हउँ। इ धरती पइ हमार समइ बिना उम्मीद क छाया क नाईं गुज़रत अहइ।"},{"number":16,"verse":"हे यहोवा हमार परमेस्सर, हम इ सबइ चिजियन तोहार मन्दिर बनवइ बरे बटोरेन ह। हम लोग तोहार मन्दिर तोहार नाउँ क सम्मान बरे बनाउब। मुला इ सबइ चिजियन तोहसे आई अहइँ अउर हर चीज तोहर अहइ।"},{"number":17,"verse":"मोर परमेस्सर, मइँ इ भी जानत हउँ तू लोगन क हिरदइ क जाँच करत ह, अउर तू खुस होत ह, जदि लोग अच्छे काम करत हीं, मइँ सच्चे हिरदइ स इ सबइ चिजियन देइ मँ खुस रहेउँ। अब मइ तोहरे लोगन क हुवाँ बटुरा लखइ सकत हउँ जउन इ सबइ चिजियन तोहका देइ मँ खुस अहइँ।"},{"number":18,"verse":"हे यहोवा, तू परमेस्सर अहा हमार पुरखा इब्राहीम, इसहाक अउ इस्राएल क। कृपा कइके तू लोगन क मदद सही जोजना बनावइ मँ कइके ओनका तोहरे बरे बिस्सास जोग्ग अउर सच्चा होइ मँ करा।"},{"number":19,"verse":"अउर मोरे पूत सुलैमान क तोहरे बरे सच्चा होइ मँ मदद द्या तोहार कानून, नेमन अउर आदेसन क सर्वदा पालन करी मँ मदद द्या। ओन कामन क करइ मँ सुलैमान क मदद करा अउर उ सानदार महल क बनावइ मँ ओकर मदद करा जेकर जोजना मइँ बनाएउँ ह।”"},{"number":20,"verse":"तब दाऊद हुवाँ एक संग बटुरे सबहिं समूहन क लोगन स कहेस, “अब यहोवा, अपने परमेस्सर क स्तुति करा।” एह बरे सब यहोवा परमेस्सर, उ परमेस्सर क जेकर आराधना ओनकर पुरखन किहेन, स्तुति किहस। उ पचे यहोवा तथा ओकर राजा क सम्मान देइ क बरे धरती पइ माथा टेकिके प्रणाम किहन।"},{"number":21,"verse":"( सुलैमान राजा होत ह) अगले दिन लोगन यहोवा क बलि भेंट किहन। उ पचे यहोवा क होमबलि भेंट किहेन। उ पचे एक हजार बैल, एक हजार भेड़न एक हजार मेमनन भेंट क रूप मँ दिहन अउर उ पचे पेयबलि भी भेंट किहेन। इस्राएल क सबइ लोगन बरे हुवाँ अनेक बलिदान दिए गएन।"},{"number":22,"verse":"उ दिन लोग खाएन अउर पीएन अउर यहोवा हुवाँ ओनके संग रहा उ पचे बहोत खुस रहेन। अउर पचे दाऊद क पूत सुलैमान क दूसरी दाईं राजा बनाएन। उ पचे सादोक क अभिसेक राजा क रूप मँ किहन अउर उ पचे सादोक क अभिसेक याजक बनवावइ बरे किहन। उ पचे इ उ जगह पइ किहन जहाँ यहोवा रहा।"},{"number":23,"verse":"तब सुलैमान राजा क रूप मँ यहोवा क सिंहासन पइ बइठा सुलैमान अपने बाप क जगह लिहस। सुलैमान बहोत सफल रहा। इस्राएल क सबहिं लोगन सुलैमान क आदेस मानत रहेन।"},{"number":24,"verse":"सबहिं प्रमुख, फउजी अउर राजा दाऊद क सबहिं पूतन सुलैमान क राजा क रूप मँ स्वीकार किहन अउर ओकरी आग्या क पालन किहन।"},{"number":25,"verse":"यहोवा सुलैमान क बहोत महान बनाएस। इस्राएल क सबहिं लोग जानत रहेन कि यहोवा सुलैमान क महान बनावत अहइ। यहोवा सुलैमान क उ सम्मान दिहस जउन एक राजा क मिलइ चाही। यहोवा सुलैमान क साही प्रताप दिहेस जउन पहिले इस्राएल क कउनो राजा क नाहीं मिला।"},{"number":26,"verse":"( दाऊद क मउत) यिसै क पूत दाऊद पूरे इस्राएल पइ चालीस बरिस तलक राजा रहा। दाऊद हेब्रोन नगर मँ सात बरिस तलक राजा रहा। तब दाऊद यरूसलेम मँ तैंतीस बरिस तलक राजा रहा।"},{"number":28,"verse":"दाऊद तब मरा जब उ बूढ़ा रहा। दाऊद एक नीक लम्बी जिन्नगी बिताएस। दाऊद क लगे बहोत सम्पत्ति अउ प्रतिस्ठा रही अउर दाऊद क पूत सुलैमान ओकरे पाछे राजा बना।"},{"number":29,"verse":"उ सबइ कार्य, जउन सुरू स लइके आखिर तलक दाऊद किहस, समूएल दर्सी क रचना मँ अउर नातान नबी क रचना मँ अउ गाद दर्सी क रचना मँ लिखे गएन ह।"},{"number":30,"verse":"उ सबइ रचना इस्राएल क राजा क रूप मँ दाऊद जउन काम किहेस ओन सब क सूचना देत ह। उ सबइ दाऊद क सक्ती अउर ओकरे संग जउन घटा, ओकरे बिसय मँ भी बतावत हीं, अउर उ सबइ इस्राएल अउ ओकरे चारिहुँ कइँती क राज्जन मँ जउन भवा, ओकरे बारे मँ बतावत ह।"}]}