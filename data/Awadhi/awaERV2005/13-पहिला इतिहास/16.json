{"bibleAbbr":"awaERV2005","bookName":"पहिला इतिहास","bookEnglishName":"1 Chronicles","chapterNumber":16,"verses":[{"number":1,"verse":"लेवीबंसी करार क सन्दूख लइ आएन। अउर ओका उ तम्बू मँ धरेन जेका दाऊद एकरे बरे खड़ी कइ रखे रहा। तब उ पचे परमेस्सर क होमबलि अउ मेलबलि चढ़ाएन।"},{"number":2,"verse":"जब दाऊद होमबलि अउ मेलबलि देब पूरा कइ चुका तउ उ लोगन क आसीर्बाद देइ क बरे यहोवा क नाउँ लिहस।"},{"number":3,"verse":"तब उ हर एक इस्राएली मेहरारु-मनई क एक-एक रोटी, खजूर अउ किसमिस दिहस।"},{"number":4,"verse":"तब दाऊद करार क सन्दूख क समन्वा सेवा बरे कछू लेवीबंसियन क चुनेस। ओन लेवीबंसियन क इस्राएलियन क यहोवा परमेस्सर बरे उत्सव क मनावइ, आभार परगट करइ अउ स्तुति करइ क जिम्मेदारी सौंपा गवा।"},{"number":5,"verse":"आसाप, पहिले समूह क प्रमुख रहा। आसाप क समूह सारंगी बजावत रहा। जकर्याह दूसरे समूह क प्रमुख रहा। इ सबइ दूसर लेवीबंसियन रहेन: यीएल, समीरामोत, यहीएल, मत्तित्याह, एलीआब, बनायाह, ओबेद-एदोम अउ यीएल। इ सबइ मनई वीणा अउ तम्बूरा बजावत रहेन"},{"number":6,"verse":"बनायाह अउर यहजीएल अइसे याजक रहेन जउन करार क सन्दूख क समन्वा सदा ही तुरही बजावत रहेन।"},{"number":7,"verse":"इ उहइ समइ रहा जब दाऊद पहिली बार आसाप अउर ओकरे भाइयन क यहोवा क स्तुति करइ क काम किहस।"},{"number":8,"verse":"( दाऊद क आभार गीत) यहोवा क स्तुति करा, ओकर नाउँ ल्या। लोगन क ओन महान कार्यन क जानकारी द्या जेनका यहोवा किहेस ह।"},{"number":9,"verse":"यहोवा क गीत गावा, यहोवा क स्तुतियाँ गवा। ओकर सबहिं महान कार्यन क गुणगान करा।"},{"number":10,"verse":"यहोवा क पवित्तर नाउँ पइ गर्व करा। सबहिं लोग जउन यहोवा क मदद पइ भरोसा करत हीं, खुस ह्वा।"},{"number":11,"verse":"यहोवा अउर ओकरी सक्ती क खोज करा। सदा ही मदद बरे ओकरे लगे जा।"},{"number":12,"verse":"ओन अजूबे कार्यन क याद करा जउन यहोवा किहेन ह। ओकरे निर्णयन क याद राखा अउर सक्ती स भरपूर कार्यन क जउन उ किहेस।"},{"number":13,"verse":"इस्राएल क सन्तानन यहोवा क सेवक अहइँ। याकूब क पूतन यहोवा क जरिये चुने गए लोग अहइँ।"},{"number":14,"verse":"यहोवा हमार परमेस्सर अहइ, ओकर नेमन सबहिं जगह अहइ।"},{"number":15,"verse":"ओकरी करार क सदा ही याद राखा, उ अपने आदेसन हजार पीढ़ियन बरे दिहेस ह।"},{"number":16,"verse":"इ करार अहइ जेका यहोवा इब्राहीम क संग किहे रहा। इ करार अहइ जउन यहोवा इसहाक क संग किहेस।"},{"number":17,"verse":"यहोवा एका याकूब क लोगन क बरे कानून बनाएस। इ करार इस्राएल क संग अहइ जउन सदा ही बनी रही।"},{"number":18,"verse":"यहोवा इस्राएल स कहे रहा: “मइँ कनान देस तोहका देब इ प्रतिग्या क पहँटा तोहार ही होइ।”"},{"number":19,"verse":"परमेस्सर क लोग गनती मँ थोड़े रहेन। उ पचे उ देस मँ अजनबी रहेन।"},{"number":20,"verse":"उ पचे एक रास्ट्र स दूसर रास्ट्र क गएन। उ पचे एक राज्ज स दूसर क गएन।"},{"number":21,"verse":"मुला यहोवा कउनो क ओनका चोट पहोंचवइ न दिहस। यहोवा राजा लोगन क चितउनी दिहस कि उ पचे ओनका चोट न पहोंचावइँ।"},{"number":22,"verse":"यहोवा ओन राजा लोगन स कहेस, “मोर चुने लोगन क चोट न पहोंचावा। मोरे नबियन क चोट न पहोंचावा।”"},{"number":23,"verse":"यहोवा बरे सारी धरती पइ गुनगान करा, हर रोज तू पचन्क यहोवा क जरिये हमार रच्छा क सुभ समाचार परगट करइ चाही।"},{"number":24,"verse":"यहोवा क प्रताप क सबहिं रास्ट्रन स कहा यहोवा क अजूबे कार्यन क सबहिं लोगन स कहा।"},{"number":25,"verse":"यहोवा महान अहइ, यहोवा क स्तुति होइ चाही यहोवा दूसर “देवतन” स अधिक भए जोग्ग अहइ।"},{"number":26,"verse":"काहेकि ओन रास्ट्रन सबहिं “देवता” मात्र मूरतियन अहइँ। मुला यहोवा आकासे क बनाएस।"},{"number":27,"verse":"यहोवा महिमा अउ सम्मान रखत अहइ। ताकत अउर आनन्द ओकर जगह मँ मोजूद अहइ।"},{"number":28,"verse":"परिवार अउ लोग यहोवा क महिमा अउ सक्ती क स्तुति करत हीं।"},{"number":29,"verse":"यहोवा क प्रताप क स्तुति करा। ओकरे नाउँ क सम्मान द्या। यहोवा क अपनी भेंटन चढ़ावा, यहोवा अउ ओकर पवित्तर सुन्दरता क उपासना करा।"},{"number":30,"verse":"यहोवा क समन्वा भय स सारी धरती काँपइ चाही। किन्तु उ धरती क मजबूत बनाएस। एह बरे धरती हिली नाहीं।"},{"number":31,"verse":"धरती अउ आकासे क आनन्द मँ झूमइ द्या। चारिहुँ कइँती लोगन क कहइ द्या, “यहोवा सासन करत ह।”"},{"number":32,"verse":"सागर अउ एहमाँ क सबहिं चिचियन क चिचयाइ द्या। खेतन अउ ओनमाँ क हर एक चीज क आपन आनन्द परगट करइ द्या।"},{"number":33,"verse":"यहोवा क समन्वा बन क बृच्छ आनन्द स गइहीं। काहेकि यहोवा आवत अहइ। उ संसार क निआव करइ आवत बाटइ।"},{"number":34,"verse":"अहा! यहोवा क धन्य द्या, उ अच्छा अहइ। यहोवा क पिरेम सदा बना रहत ह।"},{"number":35,"verse":"यहोवा स कहा, “हे परमेस्सर, हमरे रच्छक, हमार रच्छा करा। हम लोगन क एक संग बटोरा, अउर हमका द्सर रास्ट्रन स बचावा। अउर तब हम तोहरे पवित्तर नाउँ क स्तुति कइ सकित ह। तब हम तोहरे स्तुति अपने गीतन स कइ सकित ह।”"},{"number":36,"verse":"इस्राएल क यहोवा परमेस्सर क सदा स्तुति होत रहइ जइसे कि सदा ही ओकर बड़कई होत रहत ह। सबहिं लोगन कहेन, “आमीन!” उ पचे यहोवा क स्तुति कहेन।"},{"number":37,"verse":"तब दाऊद आसाप अउ ओकरे भाइयन क हुवाँ यहोवा क करार क सन्दूख क समन्वा छोड़ेस। दाऊद ओनका ओकरे समन्वा हर रोज सेवा करइ बरे छोड़ेस।"},{"number":38,"verse":"दाऊद आसाप अउर ओकरे भाइयन क संग सेवा करइ बरे ओबेद-एदोम अउर दूसर अड़सठ लेबीबंसियन क छोड़ेस। ओबेद-एदोम अउर होसा रच्छक रहेन। ओबेद-एदोम यदूतून क पूत रहा।"},{"number":39,"verse":"दाऊद याजक सादोक अउ दूसर याजकन क जउन गिबोन मँ ऊँची जगह पइ यहोवा क तम्बू क समन्वा ओकरे संग सेवा करत रहेन ओकर संग छड़ेस।"},{"number":40,"verse":"हर भिंसारे अउ साँझ सादोद अउ दूसर याजक होमबलि क वेदी पइ होमबलि चढ़ावत रहेन। उ पचे इ यहोवा व्यवस्था मँ लिखे गए ओन नेमन क पालन करइ बरे करत रहेन जेनका यहोवा इस्राएल क दिहे रहा।"},{"number":41,"verse":"हेमान अउ यदूतून अउ सबहिं दूसर लेवीबंसियन यहोवा क स्तुतिगान करइ बरे नाउँ लइके चुने गए रहेन, काहेकि “ओकर पिरेम सदा ही बना रहत ह।”"},{"number":42,"verse":"हेमान अउ यदूतून ओनके संग रहेन। ओनकर काम तुरही अउ मँजीरा बजाउब रहा। उ पचे दूसर संगीत बाजा बजावइ क काम भी करत रहेन, जब परमेस्सर क स्तुति क गीत गाए जात रहेन। यदूतून क पूतन दुआरन क रच्छा करत रहा।"},{"number":43,"verse":"उत्सव मनावइ क पाछे, सबहिं लोग चले गएन। हर एक मनई अपने-अपने घर चला गवा अउर दाऊद भी अपने परिवार क आसीर्बाद देइ बरे घर गवा।"}]}