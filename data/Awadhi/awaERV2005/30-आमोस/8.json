{"bibleAbbr":"awaERV2005","bookName":"आमोस","bookEnglishName":"Amos","chapterNumber":8,"verses":[{"number":1,"verse":"( दर्सन मँ पके भए फल) यहोवा मोका इ देखाएस: मइँ गर्मी क फलन क एक टोपा लखेउँ:"},{"number":2,"verse":"यहोवा पुछेस, “आमोस तू का लखत अहा?” मइँ कहेउँ, “गर्मी क फलन स भरा भवा एक ठु टोकरी।” तब यहोवा मोहसे कहेस, “मोर लोग इस्राएलियन क अंत आइ मँ अहइ। मइँ ओनके पापन क अउर बर्दास्त नाहीं कइ सकतेउँ।"},{"number":3,"verse":"मन्दिर क गीत सोक गीत बन जइहीं। मोर सुआमी यहोवा इ सब कहेस। सब जगह ल्हासन ही होइहीं। सन्नाटे मँ लोग ल्हासन क लइ जइहीं अउर ओनकर ढेर लगाइ देइहीं।”"},{"number":4,"verse":"( इस्राएल क बइपारी सिरिफ धन बनाबइ मँ लगे रहब चाहत हीं) मोर सुना। लोगो तू पचे बेसहारा क कुचरत अहा। तू पचे इ देस क गरीबन क नस्ट करइ चाहत अहा।"},{"number":5,"verse":"बइपारियो तू पचे कहत अहा, “नवा चंदा कब बीती जेहसे हम पचे अन्न बेचि सकी? सबित कब बीती, जेहसे हम पचे आपन गोहूँ बेचइ क लिआइ सकी? हम कीमतन क बढ़ाइ सकी, बाटन क हल्का कइ सकी, अउर हम पचे तराजुअन क अइसा इंतजाम कइ लेइ कि लोगन क ठगि सकी।"},{"number":6,"verse":"गरीब आपन कर्जा वापस नाहीं कइ सकतेन। एह बरे हम ओनका दास क रूप मँ खरीदब। हम ओन गरीबन क एक जोड़ी पनही क कीमत मँ खरीदब। अहो! हम पचे ओन खराब गोहूँ क भी बेचि सकित ह, जउन फर्स पइ छितराइ गवा होइ।”"},{"number":7,"verse":"यहोवा प्रतिग्या किहेस। उ “याकूब क गर्व” क आपन नाउँ बरे उपयोग किहेस अउर इ प्रतिग्या किहेस कि: “मइँ ओन लोगन क कीन्ह करमन बरे ओनका छिमा नाहीं कइ सकत।"},{"number":8,"verse":"तोहार ओन करमन क कारण पूरा देस काँपि जाइ। इ देस क हर एक निवासी मरे भए के लिए रोइ। पूरा देस मिस्र मँ उड़त होइ नील नदी क तरह कपकपाहीं। पूरा देस उठिहीं अउर फुन गरिहीं।”"},{"number":9,"verse":"यहोवा इ सबइ बातन भी कहेस: “उ समइ मइँ सूरज दुपहर मँ ही बूड़ि देब। मइँ उजियारा भरे दिन मँ पृथ्वी क अंधियारा स भरि देब।"},{"number":10,"verse":"मइँ तोहार पचन्क पवित्तर दिनन क मरे भए लोगन बरे सोक दिवस मँ बदलब। तोहार पचन्क सबहिं मरे भए लोगन बरे सोक गीत बनिहीं। मइँ हर एक क सोक ओढ़ना पहिराउब। मइँ हर एक क मूँड़ मुड़वाइ देब। मइँ अइसा गहिर सोक स भरा रोउब बनाउब माना उ एकलौती क पूत क होइ। इ एक कड़ुआ अन्त होइ।”"},{"number":11,"verse":"( परमेस्सर क संसार बरे भयंकर भुखमरी स भरा भविस्स) यहोवा कहत ह: “लखा मइँ देस मँ भुखमरी लिआउब अउर उ सबइ दिन निचके आवत अहइँ। इ रोटी या पानी क भुखमरी नाहीं होइहीं बल्कि यहोवा क बचन क भुखमरी होइहीं।"},{"number":12,"verse":"लोग एक सागरे स दूसर सागर तलक भटकिहीं। उ पचे उत्तर स दक्खिन तलक भटकिहीं। उ सबइ लोग यहोवा क सँदेसा बरे अगवा बढ़िहीं पाछे हटिहीं, मुला उ पचे ओका पइहीं नाहीं।"},{"number":13,"verse":"उ समइ सुन्नर मेहररूअन अउ नउजवान पिआव क कारण बेहोस होइ जइहीं।"},{"number":14,"verse":"ओन लोग सोमरोन क पाप क नाउँ पइ प्रतिग्यन किहेन। उ पचे कहेन, ‘दान तोहरे पचन्क देवता क सत्ता निहचइ फुरइ बाटइ, एहसे हम पचे प्रतिग्या करत अही, अउर बेर्शेवा क सत्ता क सत्ता निहचइ फुरइ बाटइ, एहसे हम पचे प्रतिग्या करत अही’ एह बरे ओन लोगन क पतन होइ अउर उ पचे फुन कबहुँ उठिहीं नाहीं।”"}]}