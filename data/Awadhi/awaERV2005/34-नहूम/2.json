{"bibleAbbr":"awaERV2005","bookName":"नहूम","bookEnglishName":"Nahum","chapterNumber":2,"verses":[{"number":1,"verse":"( नीनवे क विनास होइ) नीनवे, बिनासकारी तोहरे खिलाफ जुद्ध करइ बरे आवत अहइ। आपन सहर क मज़बूत ठउर सुरच्छित कइ ल्या! राहन पइ आँखी धरा, जुद्ध बरे तइयार रहा, लड़ाई क तइयारी करा।"},{"number":2,"verse":"काहेकि यहोवा याकूब क महिमा लउटावत अहइ जइसे इस्राएल क महिमा। अस्सूर क लोग इस्राएल क प्रजा क नास किहेन अउर ओनकर अंगूरे क बेलन क रौंदि डाएन ह।"},{"number":3,"verse":"ओन जोधन क ढार लाल बाटइ। ओकरे फउजियन क वदिर्यन चमकीला लाल कपड़ा स बना अहइँ। जब उ जुद्ध बरे तइयार होत हीं, ओकरे रथन पौलिस कीन्ह भवा लोहा क जइसा चमकत अहइँ। ओनकर भालन जुद्ध बरे तइयार रहत अहइँ।"},{"number":4,"verse":"ओनकर रथन गलियन मँ बहोत तेजी स भागत परात अहइँ। उ सबइ नगर क चउराहन मँ आगे पीछे भागत हीं। उ सुलगत मसालन स देखाँत हीं अउर अइसे लगात हीं जइसे बिजुरी हिआँ-हुवाँ चमकत होइ।"},{"number":5,"verse":"राजा आपन ओन फउजियन क बोलावत अहइ जउन सर्वश्रेष्ठ अहइँ। मुला उ पचे आपन रास्ते मँ ठोकर खात अहइँ। उ पचे किला क कइँती दउड़त अहइँ, अउर उ पचे सुरच्छा अवरण बनावत अहइँ।"},{"number":6,"verse":"मुला उ सबइ दुआर जउन नदियन क किनारे अहइँ, खुला अहइँ। दुस्मन ओनमाँ स जात अहइ अउर राजा क महल क गलाइके बैठाइ देत ह।"},{"number":7,"verse":"लखा, इ दुस्मन रानी क उठाइ लइ जात ह अउर ओकर दासियन बिलखत हीं जइसेन दुःखे स भरी भइन कबूतरिन होइँ। उ पचे आपन दुःख परगट करइ बरे आपन छाती पीटति अहइँ।"},{"number":8,"verse":"नीनवे अइसे तलाब जइसा होइ ग अहइ जेकर पानी बहिके बाहेर निकरत होइ। उ सबइ लोग पुकारिके कहत अहइँ, “रुका! रुका! ठहरे रहा, कहूँ पराइ जिन जा।” मुला कउनो न ही रुकत बाटइ अउर न ही कउनो ओन पइ धियान देत ह!"},{"number":9,"verse":"हे फउजियो, तू पचे जउन नीनवे क बिनास करत अहा। तू पचे चाँदी लइ ल्या अउर इ सोना लइ ल्या। हिआँ पइ लेइके बहुतेरी चिजियन अहइँ। हिआँ पइ बहोत स खजाना भी अहइँ!"},{"number":10,"verse":"अब नीनवे खाली अहइ, सब कछू लुटि ग अहइ। सहर बर्बाद होइ ग अहइ। लोग आपन हिम्मत खोइ दिहे बाटेन। ओनकर मन डर स टेघरत बाटेन, ओनकर घुटना आपुस मँ टकरात अहइँ। ओनकर तन काँपत अहइ, ओनकर मुँहना डरे स पिअर पड़ि गवा अहइँ।"},{"number":11,"verse":"नीनवे जउन कबहुँ सिंह क माँद रहा, अब उ कहाँ अहइ? जहाँ सिंह अउ सिंहिनी रहा करत रहेन। ओनकर बच्चन बेडर रहेन।"},{"number":12,"verse":"जउन सिंह (नीनवे क राजा) आपन बच्चन अउ सबइ मादा क तृप्ति देइ बरे केतना ही सिकार मारे रहा। उ माँद अउर आपन गुफा क ओसे भरेस जेनका मारे रहा।"},{"number":13,"verse":"सर्वसक्तीमान यहोवा कहत ह, “नीनवे, मइँ तोहरे खिलाफ हउँ। मइँ तोहरे रथन क जुद्ध मँ बारि देब। जुद्ध मँ मइँ तोहरे ‘जवान सिंहन’ क हत्या करब। तू फुन कबहुँ इ धरती पइ कउने भी आपन सिकार नाहीं मारि पाइ। लोग फुन कबहुँ तोहरे सँदेसवाहकन क वाणियन क नाहीं सुनिहीं।”"}]}