{"bibleAbbr":"awaERV2005","bookName":"नहूम","bookEnglishName":"Nahum","chapterNumber":3,"verses":[{"number":1,"verse":"( नीनवे बरे बुरा समाचार) उ हत्तियारन क सहर क धिक्कार अहइ। नीनवे अइसा सहर अहइ, जउन लबारन स भरा अहइ। इ दूसर देसन क लूट क माले स भरा अहइ। इ ओन बहोत सारे लोगन स भरा अहइ जेनकर उ पाछा किहस अउर जेनका इ मारि डाएस ह!"},{"number":2,"verse":"लखा, कोड़न क फटकार, पहियन क सोर, अउर घोड़न क टाप सुर्नाइ देति अहइँ, अउर साथ-साथ उछरत रथन क सब्द सुनाइ देत अहइ।"},{"number":3,"verse":"घोड़सवार हमला करत अहइँ अउर ओनकर तरवारन चमचमाति अहइँ। केतॅना ही लोग मरि गएन। ल्हासन क ढेर लगि गवा अहइँ। लोग अनगिनत ल्हासन पइ भहराइ भहराइके चलत बाटेन।"},{"number":4,"verse":"इ सब कछू नीनवे क कारण घटा अहइ। नीनवे उ रण्डी जइसी अहइ जउन कबहुँ अघात नाहीं, ओका अउर जियादा, अउर जियादा चाहे रहा। उ आपन क ढेर सारे देसन क बोचे दिहे रहा अउर उ ओनका आपन दास बनावइ क जादू चलाए रहा।"},{"number":5,"verse":"सर्वसक्तीमान यहोवा कहत ह, “हे नीनवे, मइँ तोहरे खिलाफ अहउँ। मइँ तोहरे ओढ़ना क तोहरे मुँहना तलक उठाइ देब। तोहरी नंगी देह क सारे देसन क देखाउब। मइँ तोहार लज्जा राज्जन क देखाउब।"},{"number":6,"verse":"मइँ तोहरे ऊपर घिनौनी चीज लोकाउब। मइँ तोहसे घिना क संग बर्ताव करब। लोग तोहका लखिहीं अउर तोह पइ हँसिही।"},{"number":7,"verse":"जउन कउनो भी तोहका लखी तोहसे दूर पराई। उ पचे कहब, ‘नीनवे नस्ट होइ गवा, मुला कउन ओकरे बरे रोब्या?’ मइँ कहाँ देखउँ जउन तोहका सुख चैन देइ?”"},{"number":8,"verse":"नीनवे, का तू नील नदी क किनारे पइ बसी नौ अमोन स उत्तिम अहा? नाहीं अमोन क चारिहुँ कइँती भी पानी हुआ करत रहा। नाहीं अमोन इ पानी क इस्तेमाल खुद क दुस्मन स बचावइ बरे खाई क रूप मँ करत रहत रहा। इ पानी क उपयोग उ एक ठु किला क रूप मँ भी करत रहा।"},{"number":9,"verse":"क्रूस अउ मिस्र अमोन क बहोत सक्ति प्रदान करत रहा। ओका पूत अउ लोबी क भी समर्थन मिला रहा।"},{"number":10,"verse":"मुला नाहीं अमोन हार गवा। ओकरे लोगन क बंदी बनाइके कउनो पराए देस मँ लइ जावा गवा। गली क हर कोना पइ फउजियन ओकरे नान्ह गदेलन क पीटि पीटिके मार डाएन। उ पचे पाँसा लोकाइ इ लखेन कि कउन महत्वपूर्ण मनई क कउन अपने हिआँ दास बनाइके राखइ। उ पचे सबहिं महत्वपूर्ण मनइयन क जंजीरन डाइ दिहे रहेन।"},{"number":11,"verse":"तउ नीनवे, तोहार भी कउनो नसे मँ धुत मनई क तरह, पतन होइ। तू लुकात फिरब्या। दुस्मन स दूर, तू कउनो सुरच्छित जगह हेरत फिरब्या।"},{"number":12,"verse":"मुला नीनवे, तोहार सबहिं मजबूत गढ़ अंजीरे क पेड़े जइसा होइ जइहीं। नई अंजीरन पाकत हीं। एक ठु मनई आवत ह अउर पेड़ क झकझोर देत ह तउ अंजीरन उ मनई क मुँहे मँ गिरत हीं।"},{"number":13,"verse":"नीनवे, तोहार लोग तउ मेहररूअन जइसे अहइँ अउर दुस्मन क फउजी ओनका लइ लेइके बरे तइयार बइठा अहइँ। तोहरी धरती क दुआर खुला पड़ा अहइँ कि तोहार दुस्मन भितरे आइ जाइ। तोहरे दुआरन मँ काठे स बनी आँगल क आगी बारिके बर्बाद कइ दिहस ह।"},{"number":14,"verse":"आपन सहरे क भितरे पानी जमा कइ ल्या, काहेकि दुस्मन क फउजी तोहरे सहर क घेरि लेइहीं। आपन सुरच्छा क मजबूत बनावा। ईंटा बनावइ बरे जियादा माटी लिआवा। गारा बनावा अउर ईंटा बनावइ बरे साँचा लिआवा।"},{"number":15,"verse":"तू पचे इ सबइ काम कइ सकत ह। मुला फुन भी आगी तोहका पूरी तरह बर्बाद कइ देइ अउर तरवार तोहका मारि डाइ। तोहार धरती अइसे देखाँइ देइ जइसे कउनो टिड्डियन क दल ओका चट कइ गवा ह। आपन आप क टिड्डियन क दल जइसा बढ़ावा। फुन अइसा होइ जा जइसे टिड्डियन क झुण्ड।"},{"number":16,"verse":"तोहरे हिआँ अनेक अनेक बइपारी होइ गएन जउन अनेक ठउरन पइ जाइके चिजियन खरीदा करत रहेन। उ पचे ऍतना अनगिनत होइ गएन जेतना अकास मँ तारा अहइँ। उ पचे टिड्डी दल क जइसे होइ गएन, जउन खात ह, अउर सब कछू क उ समइ तलक खात रहत ह जब तलक उ खतम नाहीं होइ जातिन अउर फुन छोड़िके चला जात ह।"},{"number":17,"verse":"तोहरे सरकारी अधिकारी भी टिड्डियन जइसा ही अहइँ। इ पचे ओन टिड्डियन क नाई अहइँ जउन ठण्डा क दिन एक ठु चट्टाने पइ बइठि जात हीं, मुला जब सूरज चढ़इ लागत ह अउर चट्टान गरम होइ लागत ह तउ उ कहूँ दूरि उड़ जात ह। कउनो नाहीं जानत, उ पचे कहाँ चली गइन। तोहार अधिकारी भी अइसा होइहीं।"},{"number":18,"verse":"हे अस्सूर क राजा, तोहार चरवाहन (मुखिया लोग) सोइ गएन। उ सबइ सक्तीसाली मनई नीदं मँ पड़ा अहइँ। अउर तोहार भेड़िन (परजा) अब पहाड़न पइ भटकत अहइँ। ओनका वापस लिआवइवाला कउनो नाहीं अहइ।"},{"number":19,"verse":"नीनवे, तू बुरी तरह घायल भवा ह अउर अइसा कछू नाहीं अहइ जउन तोहरे घाव क भरि सकइ। हर कउनो जउन तोहरे बिनास क खबर सुनत ह, ताली बजावत ह। उ पचे सबइ खुस अहइँ। काहेकि ओ सबइ उ पीरा क महसूस किहन ह, जेका तू सदा ओनका पहोंचावा करत रह्या।"}]}