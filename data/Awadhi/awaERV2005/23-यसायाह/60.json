{"bibleAbbr":"awaERV2005","bookName":"यसायाह","bookEnglishName":"Isaiah","chapterNumber":60,"verses":[{"number":1,"verse":"( परमेस्सर आवति अहइ) “हे यरूसलेम, हे मोर प्रकास, तू उठि जागा। तोहार प्रकास (परमेस्सर) आवत रहा बाटइ। यहोवा क मिहिमा तोहरे ऊपर चमकी।"},{"number":2,"verse":"आजु अँधियारा सारा जहान अउर ओकरे लोगन क ढक रखे अहइ। मुला यहोवा क तेज परगट होइ अउर तोहरे ऊपर चमकी। ओकर तेज तोहरे ऊपर देखाई देइ।"},{"number":3,"verse":"उ समय सबहिं देस तोहरे प्रकास क लगे अइहीं। राजा तोहरे भव्य तेज क लगे अइहीं।"},{"number":4,"verse":"आपन चारिहुँ कइँती लखा। लखा, तोहरे चारिहुँ कइँती लोग एकट्ठा होत अहइँ अउर तोहरी सरण मँ आवत अहइँ। इ सबइ सबहिं लोग तोहार पूत अहइँ जउन दूर बहोत दूर स आवत अहइँ अउर ओनके संग तोहार बिटियन आवत अहइँ।"},{"number":5,"verse":"“अइसा भविस्स मँ होइ अउर अइसे समय मँ जब तू आपन लोगन क लखब्या तब तोहार मुँह खुसी स चमक उठिहीं। पहिले तू उत्तेजित होब्या किन्तु फुन आनन्दित होब्या। समुद्र पार देसन क सारी धन दौलत तोहरे समन्वा धरी होई। तोहरे लगे देसन क सम्पत्तियन अइहीं।"},{"number":6,"verse":"मिद्यान अउर एपा देसन क ऊँटत क झुण्ड तोहार धरती क ढाँपि लेइहीं। सिबा क देस स ऊँटन क लम्बी कतारन तोहरे हिआँ अइहीं। उ पचे सोना अउर सुगन्ध लइहीं। लोग यहोवा क खुसी क गीत गइहीं।"},{"number":7,"verse":"केदार क भेड़िन एकट्ठी कीन्ह जइहीं अउर तोहका दइ दीन्ह जइहीं। नबायोत क मेढ़न तोहरे बरे लिआवा जइही। उ पचे मोर वेदी पइ स्वीकार करइ क लायक बलियन बनिहीं अउर मइँ आपन अद्भुत मन्दिर अउर जियादा सुन्नर बनाउबउँ।"},{"number":8,"verse":"एन लोगन क लखा! इ सबइ तोहरे लगे जल्दी मँ आवत अहइँ जइसे मेघ अकास क जल्दी पार करत हीं। इ सबइ अइसे देखात अहइँ जइसे आपन घोंसलन कइँती उड़त भए कपोत होइँ।"},{"number":9,"verse":"सुदूर देस मोरी प्रतीच्छा मँ अहउँ। तर्सीस क बड़के बड़के जलयान जाइ क तत्पर अहइँ। इ सबइ जलयान तोहरे संतानन क दूर-दूर देसन स लिआवइ क तत्पर अहइँ। अउर एन जहाजन पइ ओनकर सुवर्ण ओनके संग आई अउर ओनकर चाँदी भी इ सबइ जहाज लिअइहीं। अइसा एह बरे होइ कि तोहार परमेस्सर यहोवा क आदर होइ। अइसा एह बरे होइ कि इस्राएल क पवित्तर अद्भुत काम करत ह।"},{"number":10,"verse":"दूसर देसन क संतानन तोहार ढ़ेवारन फुन उठइहीं अउर ओनकर सासक तोहार सेवा करिहीं। “जब मइँ तोहसे कोहान रहेउँ, मइँ तोहका दुःख दिहेउँ किन्तु अब मोर इच्छा अहइ कि तोह पइ कृपालु बनउँ। एह बरे मइँ तोहका चैन देबउँ।"},{"number":11,"verse":"तोहार दुआर हमेसा ही खुला रहिहीं। उ सबइ दिन अथवा राति मँ कबहुँ बन्द नाहीं होइहीं। देस अउर राजा तोहरे पास धन लिअइहीं।"},{"number":12,"verse":"कछू जाति अउर कछू राज्ज तोहार सेवा नाहीं करिहीं किन्तु उ सबइ जातियन अउर राज्ज नस्ट होइ जइहीं।"},{"number":13,"verse":"लबानोन क सबहिं महा वस्तुअन तोहका अर्पित कीन्ह जइहीं। लोग तोहरे लगे देवदार, तालीसपत्र अउर सरन क बृच्छ लिअइहीं। इ ठउर मोरे सिंहासन क समन्वा एक चौकी सा होइ अउर मइँ एका बहोत मान देबउँ।"},{"number":14,"verse":"उ सबइ ही लोग जउन पहिले तोहका दुःख दिया करत रहेन, तोहरे समन्वा निहुरिहीं। उ सबइ ही लोग जउन तोहसे घिना करत रहेन, तोहरे चरणन मँ निहुर जइहीं। उ सबइ ही लोग तोहका कहिहीं, ‘यहोवा क नगर,’ ‘सिय्योन नगर इस्राएल क पवित्तर क बाटइ।’ नवा इस्राएल सान्ति क देस"},{"number":15,"verse":"“फुन तोहका अकेल्ला नाहीं छोड़ा जाइ। फुन कबहुँ तोहसे घिना नाहीं होइ। तू फुन स कबहुँ भी उजड़बिउ नाहीं। तू महान रहबिउ, तू हमेसा अउर सर्वदा आनन्दित रहबिउ।"},{"number":16,"verse":"तोहार जरूरत क चिजियन तोहका जातियन प्रदान करिहीं। इ एतना ही सहल होइ जइसे दूध मुँह बच्चा क महतारी क दूध मिलत ह। वइसे ही तू सासकन क सम्पत्तियन ‘पिउबीउ।’ तब तोहका पता चली कि इ मइँ यहोवा हउँ जउन तोहार रच्छा करत ह। तोहका पता चल जाइ कि उ याकूब क महामहिम तोहका बचावत ह।"},{"number":17,"verse":"“फिलहाल तोहरे पास ताँबा अहइ परन्तु एकरी नगह मइँ तोहका सोना देब। अबहिं तउ तोहरे लगे लोहा अहइ, पर ओकर जगह तोहका चाँदी देब। तोहार लकड़ी क जगह मइँ तोहका ताँबा देबउँ। तोहार पाथरन क जगह तोहका लोहा देबउँ अउर तोहका दण्ड देइ क जगह मइँ तोहका सुख चैन देबउँ। जउन लोग अबहिं तोहका दुःख देत हीं उ सबइ ही लोग तोहरे बरे अइसा काम करिहीं जउन तोहका सुख देइहीं।"},{"number":18,"verse":"तोहरे देस मँ हिंसा अउर तोहरी सबइ सीमा मँ तबाही अउर बरबादी कबहुँ नाहीं सुनाई पड़ी। तोहरे देस मँ लोग फुन कबहुँ तोहार वस्तुअन नाहीं चोरइहीं। तू आपन परकोटन क नाउँ ‘उद्धार’ रखब्या अउर तू आपन दुआरन क नाउँ ‘स्तुति’ रखब्या।"},{"number":19,"verse":"“दिन क समय मँ तोहरे बरे सूरज क प्रकास नाहीं होइ अउर रात क समय मँ चाँद क प्रकास तोहार रोसनी नाहीं होइ। काहेकि यहोवा ही सदैव तोहरे बरे प्रकास होइ। तोहार परमेस्सर तोहार महिमा बनी।"},{"number":20,"verse":"तोहार ‘सूरज’ फुन कबहुँ भी नाहीं छुपी। तोहार ‘चाँद’ कबहुँ भी करिआ नाहीं पड़ी। काहेकि यहोवा क प्रकास सदा सर्वदा तोहरे बरे होइ अउर तोहार दुःख क समय खतम होइ जाइ।"},{"number":21,"verse":"“तोहार सबहिं लोग उत्तिम बनिहीं। ओनका सदा बरे धरती मिलि जाइ। मइँ ओन लोगन क रचा ह। उ सबइ अद्भुत पउधन मोर आपन ही हाथन स लगाए भए अहइँ।"},{"number":22,"verse":"छोटा स छोटा भी बिसाल घराना बन जाइ। छोटा स छोटा भी एक सक्तीसाली रास्ट्र बन जाइ। जब उचित समय आइ, मइँ यहोवा हाली ही आइ जाब अउर मइँ इ सबइ बातन घटित कइ देबउँ।”"}]}