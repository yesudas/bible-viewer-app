{"bibleAbbr":"awaERV2005","bookName":"यसायाह","bookEnglishName":"Isaiah","chapterNumber":25,"verses":[{"number":1,"verse":"( परमेस्सर क एक स्तुति-गीत) हे यहोवा, तू मोर परमेस्सर अहा। मइँ तोहरे नाउँ क स्तुति करत हउँ अउर मइँ तोहका सम्मान देत हउँ। तू अनेक अद्भुत कार्य किहा ह। जउन भी सब्द तू बहोत पहिले कहे रह्या उ सबइ पूरी तरह स फुरइ अहइँ। हर बात वइसी ही घटी जइसी तू बताए रह्या।"},{"number":2,"verse":"तू नगर क नस्ट किहा। उ नगर सुदृढ़ चहरदीवारी स संरच्छित रहा। किन्तु अब उ मात्र पाथरन क ढेर रहि गवा। परदेसियन क महल नस्ट कइ दीन्ह गवा। अब ओकर फुन स निर्माण नाहीं होइ।"},{"number":3,"verse":"सामर्थी लोग तोहार महिमा करिहीं। क्रूर जातियन क नगर तोहसे डेरइहीं।"},{"number":4,"verse":"यहोवा तू निर्धन लोगन बरे जउन जरूरतमंद अहइँ, सुरच्छा क ठउर अहा। अनेक बिपत्तियन ओनका पराजित करइ क आवत हीं किन्तु तू ओनका बचावत ह। तू एक अइसा भवन अहा जउन ओनका तूफानी बर्खा स बचावत ह अउर तू एक अइसी हवा अहा जउन ओनका गर्मी स बचावत ह। बिपत्तियन खउफनाक आँधी अउर घनघोर बर्खा जइसी आवत ह। बर्खा देवारन स टकरात ह अउर खाले बहि जात ह किन्तु मकाने मँ जउन लोग अहइँ, ओनका नोस्कान पहोंचावत ह।"},{"number":5,"verse":"नारा लगावत भए दुस्मन ललकारेस। घोर दुस्मन चुनौती देइ क ललकारेस। किन्तु तू हे परमेस्सर, ओनका रोक लिहा। उ सबइ अइसे रहेन जइसे गर्मी कउनो खुस्क जगह पइ। तू ओन क्रूर लोगन क विजय गीत अइसे रोक दिहे रह्या जइसे सघन मेघन क छाया गर्मी क दूर करत ह।"},{"number":6,"verse":"( आपन सेवकन बरे परमेस्सर क भोज) उ समय, सर्वसक्तीमान यहोवा इ पर्वते प सबहिं रास्ट्रन बरे एकठु भोज क प्रबंध करी। भोजे मँ स्वादिस्ट खइया क अउ दाखरस परोसा जाइ। भोज मँ नर्म अउ मज़ेदार गोस्त परोसा जाइ।"},{"number":7,"verse":"किन्तु अब लखा, एक अइसा पर्दा अहइ जउन सबहिं जातियन अउर सबहिं मनइयन क ढके अहइ। इ पर्दे क नाउँ अहइ, “मउत।”"},{"number":8,"verse":"किन्तु मउत क हमेसा बरे अंत कइ दीन्ह जाइ अउर मोर सुआमी यहोवा हर आँखी क आँसू पोंछ देइ। बीते समय मँ ओकर सबहिं लोग सर्मिन्दा रहेन। यहोवा ओनकर लज्जा क इ धरती पइ स हरण कइ लेइ। इ सब कछू घटी काहेकि यहोवा कहे रहा, अइसा होइ।"},{"number":9,"verse":"उ समय लोग अइसा कहिहीं, “लखा इ हमार परमेस्सर अहइ। इ उहइ अहइ जेकर हम बाट जोहत रहे। इ हमका बचावइ क आवा अहइ। हम आपन यहोवा क प्रतीच्छा करत रहे। एह बरे हम खुसियन मनाउब अउर खुस होब कि यहोवा हमका बचाएस ह।”"},{"number":10,"verse":"इ पहाड़े पइ यहोवा क सक्ति अहइ अउर मोआब पराजित होइ। यहोवा सत्रु क अइसा कुचिर डाइ जइसे भूसा कुचरा जात ह जउन खाद क ढेर मँ होत ह।"},{"number":11,"verse":"यहोवा आपन हाथ अइसे पसारी जइसे कउनो तैरत भवा मनई फइलावत ह। तब यहोवा ओन सबहिं वस्तुअन क एकट्ठा करी जेन पइ लोगन क गर्व अहइ। यहोवा ओन सबहिं सुन्नर वस्तुअन क बटोर लेइ जेनका उ पचे बनाए रहेन अउर उ एन वस्तुअन क लोकाइ देइ।"},{"number":12,"verse":"यहोवा लोगन क ऊँच देवारन क नस्ट कइ देइ। यहोवा ओनके सुरच्छा ठउरन क नस्ट कइ देइ। यहोवा ओनका धरती क धूरि मँ पटक देइ।"}]}