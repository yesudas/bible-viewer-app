{"bibleAbbr":"awaERV2005","bookName":"यसायाह","bookEnglishName":"Isaiah","chapterNumber":51,"verses":[{"number":1,"verse":"( इस्राएल क इब्राहीम क जइसा होइ चाही) “मोर सुन्या, तोहमाँ स जउन लोग उत्तिम जिन्नगी जिअइ क कठिन प्रयत्न करत अहा अउर यहोवा क मदद खोजत अहा। अगर तू सही तरीके से जिअइ क उदाहरण चहात ह, लखा चट्टा (इब्राहीम) क जेहसे तू पचन्क काटि गवा अहइ, लखा खोखला चट्टान (सारा) क जेहसे तू पचन्क तरासत भवा अहइ।"},{"number":2,"verse":"हाँ, लखा आपन पिता इब्राहीम अउर आपन माँ सारा क जउन तू पचन्क जन्म दिहेस ह। उ इब्राहीम ही अकेला रहा जेका मइँ बोलाए रहा। किन्तु मइँ ओका वरदान दिहा अउर ओका एक बड़के रास्ट्र बनाइ दिहस।”"},{"number":3,"verse":"सिय्योन पर्वत क यहोवा वइसे ही आसीर्वाद देइ। यहोवा क यरूसलेम अउर ओकरे खंडहरन क बरे खेद होइ अउर उ नगर बरे कउनो बहोत बड़ा काम करी। यहोवा रेगिस्तान क बदल देइ। उ रेगिस्तान अदन क उपवन क जइसे एक उपवन मँ बदल जाइ। उ उजाड़ स्थान यहोवा क बगीचे जइसा होइ जाइ। लोग बहोत जियादा खुस होइहीं। लोग हुवाँ आनन्द परगट करिहीं। उ सबइ लोग धन्नबाद अउर विजय क गीत गइहीं।"},{"number":4,"verse":"“हे मेरे लोगो, मोर सुना! मइँ तू पचन क आपन उपदेसन क देब। मइँ आपन नेमन क प्रकास क तरह बनाउब जउन लोगन क देखइहीं कि कइसे ठीक तरह स जिया जात ह।"},{"number":5,"verse":"मइँ हाली ही परगट करब कि मइँ निआव स पूर्ण हउँ। मइँ हाली ही तोहार पचन्क रच्छा करब। मइँ आपन सक्ति क काम मँ लिआउब अउर मइँ सबहिं रास्ट्रन क निआव करब। सबहिं दूर-दूर क देस मोर बाट जोहत अहइँ। ओनकर मोर सक्ति क प्रतीच्छा अहइ जउन ओनका बचाई।"},{"number":6,"verse":"ऊपर अकासन क लखा, अकास अइसे लोप होइ जाइ जइसे धुआँ क एक बादर खोइ जात ह। अउर धरती अइसे ही बेकार होइ जाइ जइसे पुरान ओढ़ना बगैर कीमत क होत हीं। धरती क वासी आपन प्राण तजिहीं किन्तु मोर मुक्ति सदा ही बनी रही। मोर उत्तिमता कबहुँ नाहीं मिटी।"},{"number":7,"verse":"अरे ओ उत्तिमता क समुझइवाले लोगो, तू पचे मोर बात सुना। अरे ओ मोर सिच्छन पइ चलइवालो, तू पचे उ सबइ बातन सुना जेनका मइँ बतावत हउँ। दुट्ठ लोगन स तू पचे जिन डेराअ। ओन बुरी बातन स जेनका उ पचे तू पचन्स कहत हीं, तू पचे भयभीत जिन ह्वा।"},{"number":8,"verse":"काहेकि उ पचे पुराना कपड़न क नाईं होइहीं। ओनका किरवन खाइ जइहीं, उ पचे ऊन क जइसे होइहीं जेका किरवन चाट जइहीं। संसार क लोग मरिहीं, किन्तु मोर मुक्ति सदा ही बना रही। मोर अच्छाइ निरन्तर बनी रही।”"},{"number":9,"verse":"( परमेस्सर क सामर्थ्य ओकरे लोगन क रच्छा करत ह) यहोवा क भुजा जाग-जाग। आपन सक्ति क सज्जित करा। तू आपन सक्ति क प्रयोग करा। तू वइसे जाग जा जइसे तू बहोत बहोत पहिले जागा रह्या। तू उहइ सक्ति अहा जउन रहाब क छक्कन छुड़ाए रहा। तू भयानक मगरमच्छ क ध्वाये रह्या।"},{"number":10,"verse":"तू सागरे क सुखाया। तू गहिर समुद्दर क जलहीन बनाइ दिहा। तू सागर क गहिर सतह क एक राहे मँ बदल दिहा अउर तोहार लोग उ राह स पार भएन अउर बच गए रहेन।"},{"number":11,"verse":"यहोवा आपन लोगन क रच्छा करी। उ पचे सिय्योन पर्वत कइँती आनन्द मनावत भए लउटि अइहीं। इ सबइ सबहिं आनन्द मँ मगन होइहीं। सारे ही दुःख ओनसे दूर कहूँ भाग जइहीं।"},{"number":12,"verse":"यहोवा कहत ह, “मइँ उहइ हउँ जउन तू पचन्क चइन दिया करत ह। एह बरे तू पचन्क दूसर लोगन्स काहे डेराइ चाही? उ पचे तउ बस मनइयन अहइँ जउन जिया करत हीं अउर मरि जात हीं। उ पचे वइसे मरि जात हीं जइसे घास मरि जात ह।”"},{"number":13,"verse":"यहोवा तू पचन्क रचेस ह। उ निज सक्ति स इ धरती क बनाएस ह। उ निज सक्ति स धरती पइ अकास तान दिहस। किन्तु तू पचे ओका अउर ओकर सक्ति क बिसरि गवा। एह बरे तू पचे सदा ही उ मनइयन स भयभीत रहत ह जउन तू पचन्क हानि पहोंचावत हीं। तोहार नास करइ क ओन लोग जोजना बनाएन, किन्तु आजु उ पचे कहाँ अहइँ? उ पचे सबहिं चलि गए रहेन!"},{"number":14,"verse":"लोग जउन बन्दी अहइँ, हाली ही मुक्त होइ जइहीं। ओन लोगन क मउत काल कोठरी मँ नाहीं होइ अउर न ही उ पचे कारागार मँ सड़त रइहीं। ओन लोगन्क लगे खाइके पर्याप्त होइ।"},{"number":15,"verse":"“मइँ ही यहोवा तोहार पचन्क परमेस्सर हउँ। मइँ ही सागर क झकोरत हउँ अउर मइँ ही लहरन उठावन हउ।” ओकर नाउँ सर्वसक्तीमान यहोवा अहइ।"},{"number":16,"verse":"“मोर सेवक, मइँ तोहका उ सबइ सब्द देब जेनका मइँ तोहसे कहलवावइ चाहत हउँ। मइँ तोहका आपन हाथन स ढकिके तोर रच्छा करब। मइँ तोहसे नवा अकास अउ नई धरती बनवाउब। मइँ तू पचन क जरिये सिय्योन क इ कहलवा वइ बरे कि तू पचे मोर लोग अहा, ‘तोहार उपयोग करब।’”"},{"number":17,"verse":"( परमेस्सर इस्राएल क दण्ड दिहस) जागा। जागा। यरूसलेम जाग उठा। यहोवा तोहसे बहोत ही कोहान रहा। एह बरे तोहका दण्ड दीन्ह गवा। उ दण्ड अइसा रहा जइसा जहर क कउनो पियाला होइ अउर उ तोहका पिअइ पड़इ अउर ओका तू पी लिहा।"},{"number":18,"verse":"यरूसलेम मँ बहोत स लोग हुआ करत रहेन किन्तु ओनमाँ स कउनो भी मनई ओकर अगुवाई नाहीं कइ सका। उ पाल-पोसके जउन गदेलन क बड़ा किहे रहा, ओनमाँ स कउनो भी ओका राह नाहीं देखाइ सका।"},{"number":19,"verse":"दुइ जोड़ा बिपत्ति यरूसलेम पइ टूट पड़ी अहइँ, लूटपाट अउर अनाज क परेसानी अउर भयानक भूख अउ सबइ हत्तिया। जब तू विपत्ति मँ पड़ी रही, कउनो भी तोहका सहास नाहीं दिहस, कउनो भी तोह पइ तरस नाहीं खाएस।"},{"number":20,"verse":"तोहार लोग दुर्बल होइ गएन। उ पचे हुवाँ धरती पइ भहराइ पड़ा अहइँ अउर हुँवइ पड़ा रइहीं। उ सबइ लोग हर गली का नुक्कड़ पर पड़ा अहइँ। उ सबइ लोग अइसे अहइँ जइसे कउनो जाल मँ फँसा हरिन होइ। ओन लोगन पइ यहोवा क कोप क मार तब तलक पड़त रही, जब तलक उ पचे अइस न होइ गएन कि दण्ड झेल ही न सकइ। परमेस्सर जब कहेस कि ओनका अउर दण्ड दीन्ह जाइ तउ उ पचे बहोत कमजोर होइ गएन।"},{"number":21,"verse":"बेचारे यरूसलेम, तू मोर सुन। तू कउनो धूत्त मनई क समान दुर्बल अहा किन्तु तू दाखरस पीके धुत्त नाहीं भवा अहा, बल्कि तू तउ “जहर क उ पियाला का पीके” अइसा दुर्बल होइ गवा अहा।"},{"number":22,"verse":"तोहार पचन्क परमेस्सर अउर सुआमी उ यहोवा आपन लोगन बरे जुद्ध करी। उ तू पचन्क कहत ह, “लखा! मइँ ‘जहर क इ पियाला’ (दण्ड) क तू पचन्स दूर हटावत हउँ। मइँ आपन किरोध क तू पचन्पइ स हटावत अहउँ। अब मोरे किरोध स तू पचन्क अउर दण्ड नाहीं भोगइ क होइ।"},{"number":23,"verse":"अब मइँ आपन किरोध क मार ओन लोगन पइ डाउब जउन तू पचन्क दुःख पहोंचावत हीं। उ सबइ लोग तू पचन्क मार डावइ चाहत रहेन। ओ लोग तू पचन्स कहे रहेन, ‘हमरे अगवा निहुरि जा। हम तू पचन्क कुचरि डाउब।’ आपन समन्वा निहुरावइ बरे उ पचे तू पचन्क मजबूर किहन। फुन ओ लोग तू पचन्क पीठ क अइसा बनाइ डाएन जइसे धूर-माटी होइ ताकि उ पचे तू पचन्क रौंद सकइँ। ओनके बरे चलइ क वास्ते तू पचे कउनो राहे क जइसा होइ गए रह्या।”"}]}