{"bibleAbbr":"awaERV2005","bookName":"यसायाह","bookEnglishName":"Isaiah","chapterNumber":45,"verses":[{"number":1,"verse":"( परमेस्सर कुसू क इस्राएल क मुक्ति बरे चुनत ह) इ सबइ उ बातन अहइँ जेनका यहोवा आपन चुने भए राजा कुसू कहत ह, “मइँ कुसू क दाहिन हाथ थामव। मइँ राजा लोगन क सक्ति छोरइ मँ ओकर मदद करब। नगर दुआर कुसू क रोक नाहीं पइहीं, मइँ नगर क दुआर खोल देब, अउर कुसू भीतर चला जाइ।"},{"number":2,"verse":"कुसू, तोहार फउजन अगवा बढ़िहीं अउर मइँ तोहरे अगवा चलब। मइँ पर्वतन क समथर कइ देब। मइँ काँसे क नगर-दुआर क तोड़ डाउब। मइँ दुआरे पइ लगी लोहा क आँगल क काट डाउब।"},{"number":3,"verse":"मइँ अँधियारा कमरा मँ रखी भइ दौलत तोहका देब। मइँ तोहका उ छिपा भवा धन देब। मइँ अइसा करब ताकि तोहका पता चलि जाइ कि मइँ यहोवा इस्राएल क परमेस्सर हउँ, अउर मइँ तोहका तोहार नाउँ स पुकारेस हउँ।"},{"number":4,"verse":"मइँ इ सबइ बातन आपन सेवक याकूब बरे करत हउँ। मइँ इ सबइ बातन इस्राएल क आपन चुने भए लोगन बरे करत हउँ। कुसू, यद्यपि तू मोका नाहीं जानत अहा, किन्तु मइँ तोहका तोहार नाउँ स पुकारे हउँ, यहाँ तलक कि तोहार आपन नाउँ स पुकारे हउँ।"},{"number":5,"verse":"मइँ यहोवा हउँ, मइँ सिरिफ परमेस्सर हउँ। मोरे सिवा दूसर कउनो परमेस्सर नाहीं अहइ। मइँ तोहका मज़बूत बनाए हउँ, यद्यपि तू मोका नाहीं पहिचानत ह।"},{"number":6,"verse":"मइँ इ काम करत हउँ ताकि सब लोग जान जाइँ कि मइँ ही परमेस्सर हउँ। पूरब स पच्छिम तलक सबहिं लोग इ सबइ जानिहीं कि मइँ यहोवा हउँ अउर मोरे सिवा दूसर कउनो परमेस्सर नाहीं।"},{"number":7,"verse":"मइँ प्रकास क बनाएउँ अउर मइँ ही अँधियारा क रचेउँ। मइँ सान्ति क सृजेउँ अउर विपत्तियन भी मइँ ही बनाएउँ ह। मइँ यहोवा हउँ, मइँ ही इ सबइ बातन करत हउँ।"},{"number":8,"verse":"“ऊपर अकासे मँ निआव अइसे बरसब जइसे मेघ स बर्खा बरसत ह। धरती खुल जात ह। मुक्ति अइसा फलब फूलब जइसा कउनो पउधा धरती स उगत ह। पुण्य कर्म आपन चारिहुँ कइँती बढ़ब! मइँ यहोवा ही इ सबइ कइ क कारण हउँ।"},{"number":9,"verse":"( परमेस्सर आपन सृस्टि क नियन्त्रण करत ह) “धिक्कार अहइ ऍन लोगन क, इ सबइ उहइ स बहस करत अहइँ जउन ऍतका बनाएस ह। इ सबइ कउनो टूटे भए घड़े क ठीकरन जइसे अहइँ। कोहार नरम गीली माटी स घड़ा बनावत ह पर माटी ओहसे नाहीं पूछत, ‘अरे, तू का करत अहा?’ वस्तुअन जउन बनाई गइ अहइँ, उ सबइ इ सक्ति नाहीं रखतिन कि आपन बनावइवाले स सवाल पूछइ। इ सबइ लोग भी माटी क टूटे घड़न क ठीकरन क जइसे अहइँ।"},{"number":10,"verse":"या, बच्चा आपन बाप स इ नाहीं पूछ सकतेन कि ‘तू हमका जिन्नगी काहे देत अहा?’ बच्चा आपन महतारी स इ सवाल नाहीं कइ सकत हीं कि ‘तू हमका काहे पइदा करति अहा?’”"},{"number":11,"verse":"यहोवा इस्राएल क परमेस्सर पवित्तर अहइ। उ इस्राएल क बनाएस। यहोवा कहत ह, “का तू मोहसे मोरे बच्चन क बारे मँ पूछब्या अथवा तू मोका आदेस देब्या ओनके ही बारे मँ जेका मइँ आपन हाथन स रचेउँ।"},{"number":12,"verse":"तउ लखा, मइँ धरती बनाएउँ अउर उ पचे सबहिं लोग जउन एह पइ रहत हीं, मोर बनाए भए अहइँ। मइँ खुद आपन हाथन स अकासन क रचना किहेउँ, अउर मइँ अकास क सितारन क आदेस देत हउँ।"},{"number":13,"verse":"मइँ हउँ जउन वास्तव मँ ओका इ काम करइ बरे उकसाएस ह। मइँ ओकर रास्ता क सहल बनाउबउँ। मइँ आपन नगर क फुन स बनाब। उ मोरे क लोगन बिना किसी रिस्वत दिए या बिना कउनो मोल चुकाए अजाद कइ देइ!” सर्वसक्तीमान यहोवा इ सबइ बातन कहेस।"},{"number":14,"verse":"यहोवा कहत ह, “मिस्र अउ क्रुस बहोत वस्तुअन रचेस रहेन, किन्तु हे इस्राएल, तू उ सबइ वस्तुअन पउब्या। सेबा क लम्बे लोग तोहार होइहीं। उ पचे आपन गर्दन क चारिहुँ कइँती जंजीर लिए भए तोहरे पाछे-पाछे चलिहीं। उ सबइ लोग तोहरे समन्ना निहुरिहीं, अउर उ पचे तोहसे बिनती करिहीं। ‘इस्राएल, परमेस्सर तोहरे संग अहइ, अउर ओका तजिके कउनो दूसर परमेस्सर नाहीं अहइ।’”"},{"number":15,"verse":"हे परमेस्सर, तू उ परमेस्सर अहा जेका लोग लख नाहीं सकतेन। तू ही इस्राएल क उद्धार कर्त्ता अहा।"},{"number":16,"verse":"बहोत स लोग मिथ्या देवता बनावा करत हीं। किन्तु उ सबइ लोग तउ निरास ही होइहीं। उ सबइ सबहिं लोग तउ लजाइ जइहीं।"},{"number":17,"verse":"किन्तु इस्राएल यहोवा क जरिये बचाइ लीन्ह जाइ। उ मुक्ति जुगन तलक बनी रही। फुन इस्राएल कबहुँ भी लज्जित नाहीं होइ।"},{"number":18,"verse":"यहोवा ही परमेस्सर अहइ। उ अकास रचेस ह, अउर अहइ धरती बनाएस ह। यहोवा ही धरती क अपने जगहिया पइ टेकाएस ह। जब यहोवा धरती बनाएस उ इ सबइ नाहीं चाहेस कि धरती खाली रहइ। उ एका रचेस ताकि एहमाँ जिन्नगी रहइ। मइँ यहोवा हउँ। मोरे अलावा कउनो दूसर परमेस्सर नाहीं अहइ।"},{"number":19,"verse":"मइँ अकेल्ले इ सबइ बातन नाहीं किहेउँ, मइँ अजाद भाव स कहेउँ ह। संसार क कउनो भी अँधियारा मँ मइँ आपन बचन नाहीं छुपावत। मइँ याकूब क लोगन स नाहीं कहेउँ कि उ पचे मोका बीरान जगहन पइ हेरइँ। मइँ परमेस्सर हउँ अउर मइँ फुरइ बोहात हउँ। मइँ उहइ बातन कहत हउँ जउन फुरइ अहइँ।"},{"number":20,"verse":"( यहोवा सिद्ध करत ह कि उ ही परमेस्सर अहइ) “तू लोग दूसरी जातियन स बच पराया। तउ आपुस मँ बटुर जा अउर मोरे समन्वा आवा। (इ सबइ लोग अपने संग मिथ्या देवन क मूरतियन रखत हीं अउर एन बेकार क देवतन स पराथना करत हीं। किन्तु इ सबइ लोग इ नाहीं जानतेन कि उ पचे का करत अहइँ?"},{"number":21,"verse":"एन लोगन क मोरे लगे आवइ क कहा। एन लोगन क आपन तर्क पेस करइ द्या।) “उ पचे बातन बहुत दिनन पहिले घटी रहिन, ओनके बारे मँ तू पचन्क कउन बोलाएस? बहोत-बहोत दिनन पहिले ही एन बातन क लगातार कउन बतावत रहा? उ मइँ यहोवा ही हउँ जउन इ सबइ बातन बताए रहा। मइँ ही एकमात्र यहोवा हउँ। मोरे अलावा कउनो अउर परमेस्सर नाही अहइ? का अइसा कउनो अउर अहइ जउन आपन लोगन क रच्छा करत ह नाहीं, अइसा कउनो दूसर परमेस्सर नाहीं अहइ।"},{"number":22,"verse":"हे हर कतहुँ क लोगो, तू पचन्क एन लबार देवतन क पाछे चलब छोड़ देइ चाही। तू पचन्क मोर अनुसरन करइ चाही अउर होइ जाइ चाही। मइँ परमेस्सर हउँ। मोहसे दूसर कउनो दूसर परमेस्सर नाहीं अहइ। परमेस्सर केवल मइँ ही हउँ।"},{"number":23,"verse":"“मइँ खुद आपन सक्ति क साच्छी कइके प्रतिग्या किहेउँ ह। इ एक उत्तिम बचन अहइ। इ एक आदेस अहइ जउन पूरा होइ ही। हर मनई मोर (परमेस्सर क) आगे निहुरी अउर हर मनई मोर अनुसरण करइ क बचन देइ।"},{"number":24,"verse":"यहोवा आपन आप स सपथ लेइ के मोसे वाचा किहेस, ‘अच्छाई अउर मज़बूती तोहमाँ आउब्या।’” उ सबइ जउन ओहे (कुस्रू) पइ कोहाइ उ अपमानित होइ।"},{"number":25,"verse":"यहोवा अच्छे करम करइ बरे इस्राएल क लोगन क बिजयी बनाई अउर लोग ओकर तारीफ करिहीं।"}]}