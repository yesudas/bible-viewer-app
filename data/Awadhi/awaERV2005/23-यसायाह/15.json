{"bibleAbbr":"awaERV2005","bookName":"यसायाह","bookEnglishName":"Isaiah","chapterNumber":15,"verses":[{"number":1,"verse":"( मोआब क परमेस्सर क सँदेसा) इ दुःखद संदेस मोआब क बारे मँ अहइ: एक राति मोआब मँ स्थित आर नगर लूटा गवा, उ तहस नहस कइ दीन्ह गवा। एक राति मोआब मँ स्थित आर नगर लूटा गवा, उ नगर तहस नहस कइ दीन्ह गवा।"},{"number":2,"verse":"राजा क घराना अउ दिबोन क निवासी आपन दुःख रोवइ क ऊँचके पइ पूजा ठउरन पइ चला गएन। मोआब क निवासी नबो अउर मेदबा बरे रोवत हीं। ओन सबहिं लोग आपन दाढ़ी अउ मूँड़ आपन सोक दर्सावइ बरे मुड़वाए रहेन।"},{"number":3,"verse":"मोआब मँ सब कहूँ घरन अउ गलियन मँ, लोग सोक वस्त्र पहिरिके हाय हाय करत हीं।"},{"number":4,"verse":"हेसबोन अउ एलाले नगरन क निवासी बहोत ऊँच सुर मँ विलपत अहइँ। बहोत दूर यहस क नगरी तलक उ विलाप उनका जाइ सकत ह। हिआँ तलक कि फउजी भी डेराइ ग अहइँ। उ सबइ फउजी भय स काँपत अहइँ।"},{"number":5,"verse":"मोर मन दुःख स मोआब बरे रोवत अहइ। लोग कहूँ सरण पावइ बरे दउड़त अहइँ। उ पचे सुदूर जोआर मँ जाइ क भागत अहइँ। लोग दूर क देस एग्लतसलीसिय्या क परात अहइँ। लोग लूहीत क पहाड़ी चढ़ाइ पइ रोवत बिलखत भए परात अहइँ। लोग होरोनैम क मार्ग पइ अउर उ पचे बहोत ऊँच ऊँच सुर मँ बिलखत भए जात अहइँ।"},{"number":6,"verse":"निम्रीम क नाला अइसे झुराइ गवा जइसे रेगिस्तान झुरान होत ह। सबहिं गेहुँअन क पउधा काटइ क पहिले मुरझा गएन। सबइ घास खतम होइ गएन। हुवाँ कछू भी हरा नाहीं बचा बाटइ।"},{"number":7,"verse":"तउ लोग जउन कछू ओनके लगे अहइ ओका बटोरा करत हीं, अउर मोआब क तजत हीं। ओन वस्तुअन क लइके उ पचे नाले (पाप्लर या अराबा) स सीमा पार करत अहइँ।"},{"number":8,"verse":"मोआब मँ हर कहूँ विलाप ही सुनाई देत ह। दूर क नगर एगलैम मँ लोग बिलखत बाटेन। बेरेलीम नगर क लोग विलाप करत अहइँ।"},{"number":9,"verse":"दीमोन नगर क जल खून मँ बदलि गवा अहइ। अउर मइँ दीमोन पइ अबहिं अउर बिपत्तियन डाउब। मोआब क कछू निवासी सत्रु स बचि गवा अहइँ। मइँ ओन लोगन क खाइ बरे सेरन क पठउब।"}]}