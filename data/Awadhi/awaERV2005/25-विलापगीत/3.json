{"bibleAbbr":"awaERV2005","bookName":"विलापगीत","bookEnglishName":"Lamentations","chapterNumber":3,"verses":[{"number":1,"verse":"( एक मनई क जरिये आपन सबइ यातना पइ विचार) मइँ एक अइसा मनई हउँ जउन बहोतेरी यातना भोगी हउँ, यहोवा क किरोध क तले मइँ बहोतेरी दण्ड यातना भोगी हउँ।"},{"number":2,"verse":"यहोवा मोका लइके चला अउर उ मोका अँधियारा क भीतर लावा न कि प्रकासे मँ।"},{"number":3,"verse":"यहोवा आपन हाथ मोरे बिरोध मँ कइ दिहस। अइसा उ बारम्बार सारे दिन किहस।"},{"number":4,"verse":"उ मोर आस, मोर चाम नस्ट कइ दिहस। उ मोर हाड़न क तोड़ दिहस।"},{"number":5,"verse":"यहोवा मोरे विरोध मँ, कडुआहट अउ आपदा फइलाएस ह। उ मोरे चारिहुँ कइँती कड़ुआहट अउ बिपत्ति फइलाइ दिहस।"},{"number":6,"verse":"उ मोका अधियारा मँ बइठाइ दिहे रहा। उ मोका उ उ मनई सा बनाइ दिहे रहा जउन कउनो बहोत दिनन पहिले मरि चुका होइ।"},{"number":7,"verse":"यहोवा मोका भितरे बंद किहेस, एहसे मइँ बाहेर आइ न सकेउँ। उ मोह पइ भारी जंजीरन घेर रहा।"},{"number":8,"verse":"हिआँ तलक कि जब मइँ चिल्लाइके दोहाइ देत हउँ, यहोवा मोर विनती क नाहीं अनकत ह।"},{"number":9,"verse":"उ पथरे स मोरी राह क मुँद दिहस ह। उ मोर राह क टेढ़ा कइ दिहेस ह।"},{"number":10,"verse":"यहोवा उ भालू सा भवा जउन मोह पइ आक्रमण करइ क तत्पर अहइ। उ उ सिंहसा भवा ह जउन कउनो ओटे मँ छिपा भवा अहइ।"},{"number":11,"verse":"यहोवा मोका मोरी राहे स हटाइ दिहस। उ मोर धज्जियन उड़ाइ दिहस। उ मोका बर्बाद कइ दिहस ह।"},{"number":12,"verse":"उ आपन धनुस तैयार किहस। उ मोका आपन बाणन क निसाना बनाइ दिहे रहा।"},{"number":13,"verse":"मोरे पेट मँ बाण मार दिहस। मोह पइ आपन बाणन स प्रहार किहे रहा।"},{"number":14,"verse":"मइँ आपन लोगन क बीच हँसी क यात्र बन गएउँ। उ पचे दिन भइ मोर गीत गाइ-गाइके मोर मजाक बनावत हीं।"},{"number":15,"verse":"यहोवा मोका करवाहट स भर दिहेस ह। उ मोका जहर पिलवाएस ह।"},{"number":16,"verse":"उ मोर दाँत पाथरे क भुइँया मँ गडाइ दिहेस। उ मोका माटी मँ मिलाइ दिहस।"},{"number":17,"verse":"मइँ अब अउर सान्ति योग्य नाहीं अहउँ। अच्छी भली बातन क मइँ बिसरि गवा रहेउँ।"},{"number":18,"verse":"खुद अपने आप स मइँ कहइ लागे रहेउँ, “मोका तउ बस अब अउर आस नाहीं अहइ कि यहोवा कबहुँ मोका सहारा देइ।”"},{"number":19,"verse":"मइँ आपन दुखिया पन क, मोर घर नहीं अहइ एका कड़वे जहर क,"},{"number":20,"verse":"अउर मोर सारी यातना क याद कइ क मइँ बहोत ही दुःखी हउँ।"},{"number":21,"verse":"किन्तु उहइ समइ जब मइँ सोचत हउँ, तउ मोका आसा होइ लागत ह। मइँ अइसा सोचा करत हउँ।"},{"number":22,"verse":"यहोवा क पिरेम अउ करूणा क अंत कबहूँ नाहीं होत। यहोवा क सबइ कृपा कबहुँ खतम नाहीं होत।"},{"number":23,"verse":"हर भिन्सारे उ सबइ नवा होइ जात हीं। हे यहोवा, तोर सच्चाई महान अहइ।"},{"number":24,"verse":"मइँ आपन स कहा करत हउँ, “यहोवा मोरे हीसां मँ अहइ। इहइ कारण स मइँ आसा रखब।”"},{"number":25,"verse":"यहोवा ओनके बरे उत्तिम अहइ जउन ओकर बाट जोहत हीं। यहोवा ओनके बरे उत्तिम अहइ जउन ओकर खोज मँ रहा करत हीं।"},{"number":26,"verse":"इ उत्तिम अहइ कि कउनो मनई चुपचाप यहोवा क प्रतीच्छा करइ कि उ ओकर रच्छा करी।"},{"number":27,"verse":"इ उत्तिम अहइ कि कउनो मनई यहोवा क जुए क धारण करइ, उ समइ स ही जब उ युवक होइ।"},{"number":28,"verse":"मनई क चाही कि उ अकेल्ला चुप बइठे ही रहइ जब यहोवा आपन जुए क ओह पइ धरत ह।"},{"number":29,"verse":"उ मनई क चाही कि यहोवा क समन्वा उ दण्डवत प्रणाम करइ। होइ सकत ह कि कउनो आस बची होइ।"},{"number":30,"verse":"उ मनई क चाही कि उ आपन गाल कइ देइ, उ मनई क समन्वा जउन ओह पइ प्रहार करत होइ। उ मनई क चाही कि उ अपमान झेलइ क तत्पर रहइ।"},{"number":31,"verse":"उ मनई क चाही उ याद राखइ कि यहोवा कउनो क भी सदा-सदा बरे नाहीं बिसरावत।"},{"number":32,"verse":"यहोवा दण्ड दण्ड देत भए भी आपन कृपा बनाए राखत ह। उ आपन पिरेम अउ दया क कारण आपन कृपा राखत ह।"},{"number":33,"verse":"यहोवा कबहुँ भी नाहीं चाहत कि लोगन क दण्ड देइ। ओका नाहीं भावत कि लोगन क दुःखी करइ।"},{"number":34,"verse":"यहोवा क इ सबइ बातन नाहीं भावत हीं: ओका नाहीं भावत कि कउनो मनई आपन गोड़न क तले धरती क सबहिं बंदियन क कुचरी डावइ।"},{"number":35,"verse":"ओका नाहीं भावत ह कि कउनो मनई कउनो मनई क छलइ। कछु लोग ओकरे मुकदमे मँ परम प्रधान परमेस्सर क समन्वा ही अइसा किया करत हीं।"},{"number":36,"verse":"ओका नाहीं भावत कि कउनो मनई अदालत मँ कउनो स छल भरइ। यहोवा क एनमाँ स कउनो भी बात नाहीं भावत ह।"},{"number":37,"verse":"जब तलक खुद यहोवा ही कउनो बात क होइ क आग्या नाहीं देत, तब तलक अइसा कउनो भी मनई नाहीं अहइ कि कउनो बात कहइ अउर ओका पूरा करवाइ लेइ।"},{"number":38,"verse":"बुरी-भली बातन सबहिं सर्वोच्च परमेस्सर क मुँहे स ही आवत हीं।"},{"number":39,"verse":"कउनो जिअत मनई सिकाइत कइ नाहीं सकत जब यहोवा उहइ क पापन क दण्ड ओका देत ह।"},{"number":40,"verse":"आवा, हम आपन करमन क परखइँ अउर लखइँ, फुन यहोवा क सरन मँ लौट आवइँ।"},{"number":41,"verse":"आवा, अपना पराथना करइ बरे सरग क परमेस्सर क समन्वा हम आपना हाथ उठाइ।"},{"number":42,"verse":"आवा, हम ओहसे कही, “हम पाप कीन्ह ह अउर हम जिद्दी बना रही अउर एह बरे तू छमा नाहीं किहा।"},{"number":43,"verse":"तू किरोध स अपने क ढाँप लिहा, हमार पीछा तू करत रहा ह, तू हम पचन्क बेरहमी स मार दिहा।"},{"number":44,"verse":"तू आपन क बदरे स ढाँप लिहा। तू अइसा एह बरे किहे रहया कि कउनो भी विनती तोह तलक पहोंचे ही नाहीं।"},{"number":45,"verse":"तू हम पचन्क दूसर देसन क तुलना मँ कुड़ा करकट क नाईं बना दिहेस।"},{"number":46,"verse":"हम पचन्क सबहिं दुस्मन हम पचन स घमण्ड मँ बोलत ही।"},{"number":47,"verse":"हम डेरान भए अही, हम गर्त मँ गिर गवा ही। हम बुरी तरह नोस्कान पावा ह। हम पचे टूटि चुका ही।”"},{"number":48,"verse":"मोर नैन स आसूँअन क नदी बही ही। मइँ विलाप करत हउँ काहेकि मोर लोग तबाह होइ गवा ह।"},{"number":49,"verse":"मोर नैन बिना रुके बहत रहिहीं। मइँ हमेसा विलाप करत रहब।"},{"number":50,"verse":"हे यहोवा, मइँ तब तलक विलाप करत रहब जब तलक तू दृस्टि न करा अउ हमका लखा। मइँ तब तलक विलाप हो करत रहब जब तलक तू सरग स हम पइ दृस्टि न करा।"},{"number":51,"verse":"जब मइँ लखा करत हउँ जउन कछू मोर नगरी क जुवतियन क संग घटा तब मोर नैन मोका दुखी करत हीं।"},{"number":52,"verse":"जउन लोग बियर्थ मँ ही मोर दुस्मन बना हीं, उ पचे घूमत हीं मोरे सिकारे क फिराक मँ, माना मइँ कउनो चिड़िया हउँ।"},{"number":53,"verse":"जिअत जी उ पचे मोका गढ़ा मँ लोकाएन अउर मोह पइ पाथर लुढ़काए रहेन।"},{"number":54,"verse":"मोरे मूँड़े पइ पानी गुजर गवा। मइँ आपन आप मँ कहाँ, “मोर नास भवा।”"},{"number":55,"verse":"हे यहोवा, मइँ तोहार नाउँ गोहराएउँ। उ गड़हा क तल स मइँ तोहार नाउँ गोहराएउँ।"},{"number":56,"verse":"तू मोर अवाज क सुन्या। तू कान नाहीं मूँद लिहा। तू बचावइ स अउर मोर रच्छा करइ स नकार्या नाहीं।"},{"number":57,"verse":"जब मइँ तोहार दोहाइ दिहेउँ, उहइ दिन तू मोरे लगे आइ गवा रह्या। तू मोहसे कहे रह्या, “भयभीत जिन ह्वा।”"},{"number":58,"verse":"हे यहोवा, मोरे अभियोग मँ तू मोर पच्छ लिहा। मोरे बरे तू मोर प्राण वापस लइ आया।"},{"number":59,"verse":"हे यहोवा, तु मोर विपत्तियन लख्या ह, अब मोरे बरे तू मोर नियाव करा"},{"number":60,"verse":"तू खुद लख्या ह कि दुस्मनन मोरे संग केतन अनियाव किहन। तू खुद लख्या ह ओन समूचइ सड्यंत्रन क जउन उ पचे मोहसे बदला लेइ क मोरे खिलाफ रचे रहेन।"},{"number":61,"verse":"हे यहोवा, तु सुन्या ह कि मोर अपमान कइसे करत हीं तू सुन्या ह ओन सड्यंत्रन क जउन उ पचे मोरे खिलाफ रचाएन।"},{"number":62,"verse":"मोरे दुस्मनन क बचन अउ बिचार सारे दिन ही मोरे खिलाफ रहेन।"},{"number":63,"verse":"लखा यहोवा, चाहे उ पचे बइठे होइँ, चाहे उ पचे खड़ा होइँ, कइसे उ पचे हँसी उड़ावत हीं।"},{"number":64,"verse":"हे यहोवा, ओनके संग वइसा ही करा जइसा ओनके संग करइ चाही। ओनके करमन क फल ओनका दइ द्या।"},{"number":65,"verse":"ओनकर मन हठीला कइ द्या। फिन आपन अभिसाप ओन पइ डाइ द्या।"},{"number":66,"verse":"किरोध मँ भरिके तू ओनकर पाछा करा। ओनका बर्बाद कइ द्या। हे यहोवा, तू ओनका इ धरती स खतम कइ द्या।"}]}