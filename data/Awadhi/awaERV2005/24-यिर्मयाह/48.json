{"bibleAbbr":"awaERV2005","bookName":"यिर्मयाह","bookEnglishName":"Jeremiah","chapterNumber":48,"verses":[{"number":1,"verse":"( मोआब क बारे मँ सँदेसा) इ सँदेसा मोआब देस क बारे मँ अहइ। इस्राएल क लोगन क परमेस्सर सर्वसक्तीमान यहोवा जउन कहेस, उ इ अहइ: “नबो पहाड़ क बुरा होइ, नबो पहाड़ नस्ट होइ। किर्यातैम नगर लज्जित होइ। एह पइ अधिकार होइ। सक्तीसाली जगह लज्जित होइ। इ बिखरि जाइ।"},{"number":2,"verse":"मोआब क पुन: तारीफ नाहीं होइ। हेसबोन नगर क लोग मोआब क पराजय क जोजना बनइहीं। उ पचे कहिहीं, ‘आवा हम उ रास्ट्र क अन्त कइ देइ।’ मदमेन तू भी चुप कीन्ह जाब्या, तरवार तोहार पाछा करी।"},{"number":3,"verse":"होरोनौम नगर स रूदन अनका, उ पचे बहोत घबराहट अउर बिनास क चीखेन ह।"},{"number":4,"verse":"मोआब नस्ट कीन्ह जाइ। ओकर नान्ह बच्चन मदद क पुकार करिहीं।"},{"number":5,"verse":"मोआब क लोगो लूहीत क मारग तलक जा। उ पचे जात भए फूटि फूटिके रोवत अहइँ। हेरोनौम नगर तलक जाइवाली सड़किया स पीरा अउर कस्ट क रूदन सुना जाइ सकत ह।"},{"number":6,"verse":"पराइ चला, जिन्नगी बरे पराअ। जइसा झाड़ी रेगिस्ताने मँ उड़त ह वइसा उड़ा।"},{"number":7,"verse":"“तू आपन बनाई चिजियन अउर आपन धन पइ बिस्सास करत अहा। एह बरे तू बन्दी बनाई लीन्ह जाब्या। कमोस देवता कैदी बनावा जाइ अउर ओकर याजक अउर पदाधिकारी ओकरे संग जइहीं।"},{"number":8,"verse":"बिध्वंसक हर एक नगर क खिलाफ आइ, कउनो नगर नाहीं बची। घाटी बर्बाद होइ। उच्च मैदान नस्ट होइ। यहोवा इ कहेस ह, एह बरे इ होइ।"},{"number":9,"verse":"मोआब क खेतन मँ नमक फइलावा। देस सूना रेगिस्तान बनी। मोआब क नगर खाली होइहीं। ओनमाँ कउनो भी मनई न रही।"},{"number":10,"verse":"जदि मनई उ नाहीं करत जेका यहोवा कहत ह जदि उ आपन तरवार क उपयोग ओन लोगन क मारइ बरे नाहीं करत, तउ उ मनई क बुरा होइ।"},{"number":11,"verse":"मोआब क कबहुँ बिपत्ति स पाला नाहीं पड़ी। मोआब सान्त होइ बरे छोड़ी गइ दाखरस सा बाटइ। मोआब एक गगरी स दूसर गगरी मँ डाला नाहीं गवा। उ कबहुँ कैदी नाहीं बनावा गवा। एह बरे ओकर सुआद पहिले क नाई अहइ अउर ओकर गन्ध बदली नाहीं अहइ।”"},{"number":12,"verse":"यहोवा इ सब कहत ह, “किन्तु मइँ लोगन क हाली ही तोहका तोहरी गगरी स ढालइ पठउब। उ सबइ लोग मोआब क गगरी क छूँछ कइ देइहीं अउर तब उ पचे ओन गगरियन क चकनाचूर कइ देइहीं।”"},{"number":13,"verse":"तब मोआब क लोग आपन असत्य देवता कमोस क बरे लज्जित होइहीं। इस्राएल क लोगन बेतेल मँ लबार देवतन पइ बिस्सास किहे रहेन अउर इस्राएल क लोगन क उ समइ ग्लानि भइ रही जब उ लबार देवता ओनकर मदद नाहीं किहे रहा। मोआब वइसा ही होइ।"},{"number":14,"verse":"“तू कइसे कह सकत ह, ‘हम बढ़िया फउजी अही। हम जुद्ध मँ बहादूर मनसेधू अहइ?’"},{"number":15,"verse":"दुस्मन मोआब पइ हमला करी। दुस्मन ओन नगरन मँ आइ अउर ओनका नस्ट करी। नरसंहार मँ ओकर स्रेस्ठ जुवक मारा जइहीं।” इ सँदेसा राजा क अहइ। उ राजा क नाउँ सर्वसक्तीमान यहोवा अहइ।"},{"number":16,"verse":"“मोआब क अन्त निचके अहइ। मोआब हाली ही नस्ट कइ दीन्ह जाइ।"},{"number":17,"verse":"मोआब क चारिहुँ कइँती बसइया लोगो, तू सबहिं उ देस बरे रोउब्या। तू लोग जानत ह कि मोआब केतना प्रसिद्ध अहइ। एह बरे एकरे बरे रोआ। कहा, ‘सासक क ताकत भंग होइ गइ। मोआब क ताकत अउ प्रतिस्ठा चली गइ।’"},{"number":18,"verse":"“दीबोन मँ रहइवाले लोगो आपन प्रतिस्ठा क जगह स बाहेर निकरा। धूरि मँ जमीन पइ बइठा। काहेकि मोआब क बिध्वंसक आवत अहइ अउर उ तोहरे मजबूत नगरन क नस्ट कइ देइ।"},{"number":19,"verse":"“अरोएर क बसइया लोगो, सड़क क सहारे खड़ा ह्वा अउर सावधानी स रहा। मनई क परात लखा, मेहरारू क परात लखा, ओनसे पूछा क भवा ह"},{"number":20,"verse":"“मोआब बर्बाद होइ अउर लज्जा स गड़ि जाइ। मोआब रोइ अउर रोइ। अनोर्न नदी पइ घोसित करा कि मोआब नस्ट होइ गवा।"},{"number":21,"verse":"ऊँच मैदान क लोग सजा पाइ चुके होलोन, यहसा अउर मेपात नगरन क निआव होइ चुका।"},{"number":22,"verse":"दीबोन, नबो अउर बेतदिबलातैम,"},{"number":23,"verse":"किर्य्यातैम, बेतगामूल अउर बेतमोन।"},{"number":24,"verse":"करिय्योत बोस्रा अउ मोआब क निचके अउ दूर क सबहिं नगरन क संग निआउ होइ चुका।"},{"number":25,"verse":"मोआब क ताकत काट दीन्ह गइ, मोआब क बाँहन टूट गइ।” यहोवा इ सब कहेस।"},{"number":26,"verse":"“मोआब समझे रहा उ यहोवा स भी जियादा महान अहइ। एह बरे मोआब क सख्त पागल जइसा सजा द्या। मोआब गिरी अउ आपन उलटी मँ चारिहुँ कइँती लउटी। लोग मोआब क मजाक उड़इहीं।"},{"number":27,"verse":"“मोआब तू आपन इस्राएल क मजाक उड़ाए रह्या। इस्राएल चोरन क गिरोह क जरिये धरा गवा। हर दाई तू इस्राएल क बारे मँ कहत रह्या। तू आपन मूँड़ हिलावत रह्या अइसा अभिनय करत रह्या माना तू इस्राएल स स्रेस्ठ अहा।"},{"number":28,"verse":"मोआब क लोगो, आपन नगरन क तजा। जा अउर पहाड़ियन पइ रहा, उ कबूतर क तरह रहा जउन आपन झोंझ गुफा क मुँहे पइ बनवत ह।”"},{"number":29,"verse":"“हम मोआब क गर्व क सुनि चुका अही, उ बहोत घमण्डी रहा। उ समुझे रहा कि उ बहोत बड़ा अहइ। उ हमेसा आपन मुँह मियाँ मिटठू बनत रहा। उ बहोत जियादा घमण्डी रहा।”"},{"number":30,"verse":"यहोवा कहत ह, “मइँ जानत हउँ कि मोआब हाली ही कोहाइ जात ह अउर आपन तारीफ क गीत गावत ह। मुला ओकर सेखी झूठ अहइँ। उ जउन करइ क कहत ह, कइ नाहीं सकत।"},{"number":31,"verse":"एह बरे मइँ मोआब बरे रोवत हउँ। मइँ मोआब मँ हर एक बरे रोवत हउँ। मइँ कीर्हेरेस क लोगन बरे रोवत हउँ।"},{"number":32,"verse":"मइँ सिबमा क लोगन बरे याजेर स लोगन स जियादा रोवत हउँ। सिबमा पुराने जमाना मँ तोहार अंगूर क बेलन सागर तलक याजेर जेतनी दूर तलक फइली रहिन। मुला बिध्वंसक तोहार फल अउर अंगूर लइ लिहन।"},{"number":33,"verse":"मोआब क बिसाल अंगूर क बगियन स सुख अउर आनन्द बिदा होइ गएन। मइँ दाखरस निकारइ वाली जगहन स दाखरस क बहब रोक दिहे हउँ। अब दाखरस बनावइ बरे अंगूरन पइ चलइवालन क नाच-गाना नाहीं रहि गवा अहइँ। खुसी क सोर गुल सबहिं खतम होइ गवा अहइ।"},{"number":34,"verse":"“हेसबोन अउ एलाले नगरन क लोग रोवत अहइँ। ओनकर रूदन दूर यहस क नगर मँ भी सुनाई पड़त अहइ। ओनकर रूदन सोआर नगर स सुनाई पड़त अहइ अउर हेरोनैम अउ सेलिसिया क दूर नगरन तलक पहोंचत अहइ। हिआँ तलक कि निम्रीम क भी पानी झुराइ गवा ह।"},{"number":35,"verse":"मइँ मोआब क उच्च ठउरन पइ होमबलि चढ़ावइ स रोक देब। मइँ ओनका आपन देवतन क बलि चढ़ावइ स रोकब।” यहोवा इ सब कहेस।"},{"number":36,"verse":"“मोका मोआब बरे बहोत दुःख अहइ। सोक गीत छेड़इवाली बाँसूरी क धुन क तरह मोर हिरदय रूदन कइ रहा अहइ। मइँ कीर्हेरेस क लोगन बरे दुःखी हउँ। ओनकर धन अउ सम्पत्ति सबहिं लइ लीन्ह ग अहइँ।"},{"number":37,"verse":"हर एक आपन मूँड़ मुड़ाए अहइ। हर एक स दाढ़ी साफ होइ ग अहइ। हर एक क हाथ कटा अहइँ अउ ओनसे रक्त निकरत अहइ। हर एक आपन कमर मँ सोक स ओढ़ना लपेटे अहइ।"},{"number":38,"verse":"मोआब मँ लोग घरन क छतन अउर हर एक सार्वजनिक चउराहन मँ सर्वत्र मरे भएन बरे रोवत अहइँ। हुआँ सोक अहइ काहेकि मइँ मोआब क छूँछ गगरी क तरह फोड़ डाएउँ ह।” यहोवा इ सब कहेस।"},{"number":39,"verse":"“मोआब बिखरि गवा अहइ। लोग रोवत अहइँ। मोआब आत्मसमर्पण किहेस ह। अब मोआब लजान अहइ। लोग मोआब क मजाक उड़ावत हीं, किन्तु जउन कछू भवा ह उ ओनका भयभीत कइ देत ह।”"},{"number":40,"verse":"यहोवा कहत ह, “लखा, एक उकाब अकासे मँ खाले टूट पड़त अहइ। इ आपन परन क मोआब पइ फइलावत अहइ।"},{"number":41,"verse":"मोआब क नगरन पइ अधिकार होइ। छुपइ क सुरच्छित ठउर पराजित होइहीं। उ समइ मोआब क फउजी वइसे ही आतंकित होइहीं जइसे प्रसव करत मेहरारू।"},{"number":42,"verse":"मोआब क रास्ट्र नस्ट कइ दीन्ह जाइ। काहेकि उ पचे समुझत रहेन कि उ पचे यहोवा स भी जियादा महत्वपूर्ण अहइँ।”"},{"number":43,"verse":"यहोवा इ सब कहत ह: “मोआब क लोगो, भय गहिर गड़हन अउर जाल तोहरी प्रतीच्छा मँ अहइँ।"},{"number":44,"verse":"लोग डेरइहीं अउर भाग खड़ा होइहीं, अउर उ पचे गड़हन मँ गिरिहीं। जदि कउनो गहिर गड़हा स निकरी तउ उ जाल मँ फँसी। मइँ मोआब पइ सजा क बरिस लिआउब।” यहोवा इ सब कहेस।"},{"number":45,"verse":"“ताकतवर दुस्मन स लोग भाग चला अहइँ। उ पचे सुरच्छा बरे हेसबोन नगर मँ परातेन। किन्तु हुआँ सुरच्छा नाहीं रही। सिहोन (हेसबोन) क नगर मोआबियन क बिरुद्ध होइ गवा अउर उ मोआब क प्रमुखन क नस्ट करइ लाग। इ ओन घमण्डी लोगन क नस्ट करइ लाग।"},{"number":46,"verse":"मोआब इ तोहरे बरे, बहोत बुरा होइ। कमोस क लोग नस्ट कीन्ह जात अहइँ। तोहार पूत अउ बिटियन बन्दी अउ कैदी क रूप मँ लइ जावा जात अहइँ।"},{"number":47,"verse":"मोआब क लोग कैदी क रूप मँ दूर पहोंचावा जइहीं। किन्तु आवइवाले दिनन मँ मइँ मोआब क लोगन क वापस लिआउब।” इ सँदेसा यहोवा क अहइ। हिआँ मोआब क संग निआव खतम होत ह।"}]}