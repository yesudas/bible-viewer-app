{"bibleAbbr":"awaERV2005","bookName":"यिर्मयाह","bookEnglishName":"Jeremiah","chapterNumber":6,"verses":[{"number":1,"verse":"( दुस्मन क जरिये यरूसलेम क घेराव) बिन्यामीन क लोगो, आपन जान बचाई बरे पराअ, यरूसलेम सहर स भाग चला। जुद्ध क तुरही तकोआ सहर मँ बजावा। बेथेक्केरेम मँ संकेत चिन्ह लगावा। करा काहेकि, उत्तर कइँती स बिपत्ति अउर भयानक विनास आवति अहइ।"},{"number":2,"verse":"सिय्योन क बिटिया, तू एक ठु सुन्नर हरा चरागाह क समान अहा।"},{"number":3,"verse":"मुला गड़रियन आपन खरका क साथ आवत हीं। उ पचे तोहार चारिहुँ कइँती आपन डेरा डावत हीं। हर एक गड़रिया आपन खरका क अगुवाइ आपन हींसा तोहार चरागाह स खाइ बरे करत ह।"},{"number":4,"verse":"“यरूसलेम नगर क खिलाफ लड़इ बरे तइयार होइ जा। उठा, हम लोग दुपहर क सहर पइ हमला करब, किन्तु पहिले ही देर होइ चुकी अहइ। साँझ क छाया लम्बी होत अहइ,"},{"number":5,"verse":"एह बरे उठा! हम सहर पइ राति मँ हमला करब। हम यरूसलेम क मजबूत रच्छा-साधनन क बर्बाद करब।”"},{"number":6,"verse":"सर्वसक्तीमान यहोवा जउन कहत ह, उ अहइ: “यरूसलेम क चारिहुँ कइँती क बृच्छ काट डावा अउर यरूसलेम क खिलाफ घेरा डावइ क टीला बनावा। इ सहर क सजा मिलइ चाही। इ सहर क भीतर दमन करइ क अलावा कछू नाहीं अहइ।"},{"number":7,"verse":"जइसे कुआँ आपन पानी स्वच्छ राखत ह उहइ तरह यरूसलेम आपन दुट्ठता क नवा बनावइ राखत ह। इ सहर मँ हिंसा अउर बिध्वंस सुना जात ह। मइँ सिरफ यरूसलेम क बीमारी अउर दर्द क लख सकत हउँ।"},{"number":8,"verse":"यरूसलेम, इ चितउनी क अनका। जदि तू नाहीं सुनबिउ तउ मइँ आपन पिठिया तोहरी कइँती कइ लेबउँ। मइँ तोहरे प्रदेस क सूना रेगिस्तान कइ देब। कउनो भी मनई हुआँ नाहीं रहि पाई।”"},{"number":9,"verse":"सर्वसक्तिमान यहोवा जउन कहत ह, “उ इ अहइ, ओन इस्राएल क लोगन क बटोरा जउन आपन देस मँ बच गवा रहेन। ओनका इ तरह एकट्ठा करा, जइसे तू अंगूरे क बेल स आखिरी अंगूर बटोरत अहा। अंगूर एकट्ठा करइवाले क तरह हर एक बेल क जाँच करा।”"},{"number":10,"verse":"मइँ केहसे बात करउँ? मइँ केका चितउनी दइ सकत हउँ? मोर कउनो सुनी? इस्राएल क लोग आपन कान क बंद किहेन ह। एह बरे उ पचे मोर चितउनी सुन नाहीं सकतेन। लोग यहोवा क सिच्छा पसन्द नाहीं करतेन। उ पचे यहोवा क सँदेस सुनइ नाहीं चाहतेन।"},{"number":11,"verse":"किन्तु मइँ (यिर्मयाह) यहोवा किरोध स भरा हउँ। मइँ एका रोकत-रोकत थक गवा हउँ। “सड़किया पइ खेलत बच्चन पइ यहोवा क किरोध उड़ेरा। एक संग बटुरे नउजवानन पइ एका उड़ेरा। मनसेधू अउ ओकर मेहरारू दुइनउँ धरा जइहीं। बुढ़वा अउ बहोत बुढ़वा लोग धरा जइहीं।"},{"number":12,"verse":"ओनकर घर दूसर लोगन क दइ दीन्ह जइहीं। ओनकर खेत अउर ओनकर मेहररूअन दूसर क दइ दीन्ह जइहीं। मइँ आपन हाथ उठाउब अउर यहूदा देस क लोगन क सजा देब।” इ सँदेसा यहोवा क रहा।"},{"number":13,"verse":"“इस्राएल क सबहिं लोग धन अउर जियादा धन चाहत हीं। कम महत्त्वपूर्ण स लइके ज्यादा महत्त्वपूर्ण तलक सबहिं निआवहीन धन बरे लालची अहइँ। हिआँ तलक कि याजक अउ नबी झूठ पइ जिअत हीं।"},{"number":14,"verse":"मोर लोग बहोत बुरी तरह चोट खाए भए अहइँ। नबी अउर याजक मोरे लोगन क घाव भरइ क अइसा जतन करत हीं, माना उ पचे नान्ह स घाव होइँ। उ पचे कहत हीं, ‘सान्ति! सान्ति! किन्तु हुआँ सान्ति नाहीं बाटइ।’"},{"number":15,"verse":"नबियन अउ याजकन पइ ओह पइ लजाइ चाही, जउन बुरा उ पचे करत हीं। मुला उ पचे तनिक भी लजानेन नाहीं। एह बरे उ पचे दूसर क संग गिर जाइहीं। जब मइँ ओन लोगन क सजा देब, उ पचे ठोकर खाइहीं।” यहोवा कहत ह।"},{"number":16,"verse":"यहोवा इ सब कहत ह: “चउराहन पइ खड़ा ह्वा अउर लखा। पता करा कि पुरान सड़किया कहाँ रही। पता करा कि अच्छी सड़किया कहाँ बा, अउ उ सड़क पइ चला। जदि तू पचे अइसा करब्या, तू पचन्क आराम मिली। मुला तू लोग कह्या ह, ‘हम, पचे सड़किया पइ नाहीं चलब।’"},{"number":17,"verse":"मइँ तोहार पचन्क चौकसी बरे चौकीदारी चुनेउँ। मइँ ओनसे कहेउँ, ‘जुद्ध-तुरही क अवाजे पइ कान राखा।’ मुला उ पचे कहेन, ‘हम नाहीं सुनब।’"},{"number":18,"verse":"एह बरे तू पचे सबहिं रास्ट्रन, ओन देसन क तू सब लोगो, अनका धियान द्या। उ सबइ सुना जउन मइँ यहूदा क लोगन क संग करब।"},{"number":19,"verse":"पृथ्वी क लोगो इ सुना: मइँ यहूदा क लोगन पइ उ विपत्ति ढावइ जात अहउँ। जउन ओनका दुस्ट जोजनन स पइदा भएस ह। इ होइ काहेकि उ पचे मोरे सँदेसन कइँती धियान नाहीं दिहन। ओ लोग मोरे नेमन क पालन करइ स इन्कार किहेन ह।”"},{"number":20,"verse":"यहोवा कहत ह, “तू पचे सबा देस स मोका सुगन्धि क भेंट काहे लिआवत अहा? तू पचे भेंट क रूप मँ दूर देसन स सुगन्धि काहे लिआवत अहा? तोहार पचन्क होमबलि मोका खुस नाहीं करत। तोहार पचन्क बलि मोका खुस नाहीं करत।”"},{"number":21,"verse":"एह बरे यहोवा जउन कहत ह, “उ इ अहइ: मइँ यहूदा क लोगन क समन्वा सबइ समस्या रखब। उ पचे लोगन क गिरावइवाले पाथर स होइहीं। बाप अउर पूत ओन पइ ठेह खाइके भहरइहीं। मीत अउ पड़ोसी मरिहीं।”"},{"number":22,"verse":"यहोवा जउन कहत ह, “उ इ अहइ: उत्तर क देस स एक ठु फउज आवति अहइ, धरती क दूर ठउरन स एक ठु सक्तीसाली रास्ट्र आवत अहइ।"},{"number":23,"verse":"फउजियन क हाथे मँ धनुस अउ भालन अहइँ, उ पचे क्रूर अहइ। उ पचे कृपा करइ नाहीं जानतेन। उ पचे बहोत सक्तीसाली अहइँ। उ पचे सागर क तरह गरजत हीं, जब उ पचे अपने घोड़न पइ सवार होत हीं। उ फउज जुद्ध बरे तइयार होइके आवति अहइ। हे सिय्योन क बिटिया, फउज तोह पइ हमला करइ आवति अहइ।”"},{"number":24,"verse":"हम पचे उ फउज क बारे मँ खबर पाएउँ ह। हम पचे डर स असहाय अही। हम खुद क बिपत्तियन क जाली मँ पड़ा अनुभव करित ह। हम पचे वइसे ही कस्ट अही, जइसे एक मेहरारू क प्रसव-बेदना होत ह।"},{"number":25,"verse":"खेतन मँ जिन जा, सड़कन पइ जिन निकरा। काहेकि दुस्मन क हाथन मँ तरवार अहइ, काहेकि खतरा चारिहुँ कइँती अहइ।"},{"number":26,"verse":"हे मोर लोगो, टाटे क ओढ़ना पहिर ल्या। राखी मँ लोट-पोटा। फूटि-फूटि रोआ जइसे कि तू एकलउता पूत क खोवइ देइ रह्या। इ सबइ करा काहेकि बिनासक बहोतइ हाली स हमरे खिलाफ अइहीं।"},{"number":27,"verse":"“यिर्मयाह, मइँ (यहोवा) तोहका प्रजा क कच्ची धातु क पारखी बनाएउँ ह। तू हमरे लोगन क जाँच करब्या अउर ओनके बेउहार क चौकसी रखब्या।"},{"number":28,"verse":"मोर लोग मोरे खिलाफ होइ ग अहइँ, अउर उ पचे बहोत हठी अहइँ। उ पचे लोगन क बारे मँ बुरी बातन कहत घूमत हीं। उ पचे काँसा क तरह हठी अउर बेचमक लोहा क तरह अहइँ।"},{"number":29,"verse":"उ पचे उ चाँदी बनावइया क तरह अहइँ जउन धातू क सुद्ध करइ क कोसिस किहेस। ओकर धौकनी तेज चली, आगी भी तेज जरी, मुला आगी स निकरा अउर राँगा रहा। जउन कछू चाँदी बनाइवया किहेस उ सिरिफ समइ क बरबादी रही। ठीक इहइ तरह मोरे लोगन स बुराई दूर करइ क जतन सिरिफ समई क बर्बादी रही।"},{"number":30,"verse":"मोर लोग ‘खोटी चाँदी’ कहा जइहीं। ओनका इ नाउँ मिली काहेकि यहोवा ओनका अंगीकार नाहीं किहस।”"}]}