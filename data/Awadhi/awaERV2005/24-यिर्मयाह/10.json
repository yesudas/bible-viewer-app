{"bibleAbbr":"awaERV2005","bookName":"यिर्मयाह","bookEnglishName":"Jeremiah","chapterNumber":10,"verses":[{"number":1,"verse":"( यहोवा अउर देव मूरतियन) इस्राएल क परिवार, यहोवा क सुना।"},{"number":2,"verse":"जउन यहोवा कहत ह, उ इ अहइ: “अन्य रास्ट्रन क लोगन क तरह जिन रहा। अकासे क खास संकेतन स जिन डेराअ। दूसर रास्ट्र ओन संकेतन स डेरात हीं जेनका उ पचे अकासे मँ लखत हीं। किन्तु तू पचन्क ओन चीजन स नाहीं डेराइ चाही।"},{"number":3,"verse":"दूसर लोगन क रीति रिवाज ब्यर्थ अहइँ। ओनकर देव मूरतियन जंगल क लकड़ी क अलावा कछू नाहीं। ओनकर देव मूरतियन कारीगर क छैनी स बनी अहइँ।"},{"number":4,"verse":"उ पचे आपन देव मूरतियन क सोना चाँदी स सुन्नर बनावत हीं। उ पचे आपन देव मूरतियन क हथौड़न अउर कीलन स लटकावत हीं जेहसे उ सबइ लटके रहइँ, गिर न पड़इँ।"},{"number":5,"verse":"दूसर देसन क देव मूरतियो, ककड़ी क खेते मँ खड़े फूस क पुतले क समान अहइँ। उ सबइ न बोल सकत हीं, अउर न चल सकत हीं। ओनका उठाइके लइ जाब पड़त ह काहेकि उ सबइ चल नाहीं सकतिन। ओनसे जिन डेराअ। उ सबइ न तउ तू पचन्क चोट पहुँचाइ सकत हीं अउर न ही कउनो लाभ।”"},{"number":6,"verse":"यहोवा तू जइसा कउनो दूसर नाहीं अहइ। तू महान अहा। तोहार नाउँ महान अउर सक्तितपूर्ण अहइ।"},{"number":7,"verse":"परमेस्सर, हर एक मनई क तोहार सम्मान करना चाही। तू सबहिं रास्ट्रन क राजा अहा। तू ओनके सम्मान क पात्र अहा। रास्ट्रन मँ अनेक बुद्धिमान मनई अहइँ। किन्तु कउनो मनई तोहरे समान बुद्धिमान नाहीं अहइ।"},{"number":8,"verse":"दूसर रास्ट्रन क सबहिं लोग बेहुदा अउर मूरख अहइँ। ओनकर देवतन क सिच्छा केवल लकड़ी क टुकड़ा अहइँ।"},{"number":9,"verse":"उ पचे आपन मूरतियन क तर्सीस नगर क चाँदी अउर उफाज नगर क सोने क उपयोग कइके बनावत हीं। उ सबइ देव मूरतियन बढ़इयन अउ सुनारन क जरिये बनाई जात हीं। उ पचे ओन देव मूरतियन क अच्छा किसिम क कीमती नीले अउर बैंगनी वस्त्र पहिरावत हीं। इ सबइ “कुसल कारीगरन” दुआरा बनाए गए रहेन।"},{"number":10,"verse":"किन्तु केवल यहोवा ही सच्चा परमेस्सर अहइ। उ एकमात्र परमेस्सर अहइ जउन चेतन अहइ। उ सास्वत सासक अहइ। जब परमेस्सर किरोध करत ह तउ धरती काँप जात ह। रास्ट्रन क लोग ओकरे किरोध क रोक नाहीं सकतेन।"},{"number":11,"verse":"यहोवा कहत ह, “ओन लोगन क इ सँदेसा द्या: ‘ओन लबार देवतन पृथ्वी अउ सरग नाहीं बनाएन अउर उ पचे देवता नस्ट कइ दीन्ह जइहीं, अउर पृथ्वी अउर सरग स लुप्त होइ जइही।’”"},{"number":12,"verse":"उ परमेस्सर एक ही अहइ जउन आपन सक्ति स पृथ्वी बनाएस। परमेस्सर आपन बुद्धि क उपयोग किहस अउर संसार क रचना कइ डाएस। आपन समुझ क अनुसार परमेस्सर पृथ्वी क ऊपर अकास क फइलाएस।"},{"number":13,"verse":"परमेस्सर कड़कत बिजली बनावत ह अउर उ अकास स बड़े जल क बाढ़ क सिरावत ह। उ पृथ्वी क हर एक स्थान पइ, अकासे मँ मेघ क उठावत ह। उ बिजली क बर्खा क साथ पठवत ह। उ आपन गोदामन स पवन क निकारत ह।"},{"number":14,"verse":"लोग एतना बेवकूफ अहइँ। सुनार ओन देव मूरतियन स मूरख बनावा गएन ह जेनका उ पचे खुद बनाएन ह। इ सबइ मूरतियन झूठ क अलावा कछू नाहीं अहइँ, उ सबइ निस्कृय अहइँ।"},{"number":15,"verse":"उ सबइ देव मूरतियन कउनो काम क नाहीं। उ सबइ कछू अइसी अहइँ जेनकर मजाक उड़ावा जाइ सकइ। निआउ क समइ आवइ पइ उ सबइ देव मूरतियन नस्ट कइ दीन्ह जइहीं।"},{"number":16,"verse":"किन्तु याकूब क परमेस्सर ओन देव मूरतियन क समान नाहीं अहइ। परमेस्सर सबहिं वस्तुअन क सृस्टि किहस, अउर इस्राएल उ परिवार अहइ जेका परमेस्सर आपन लोग क रूप मँ चुनेस। परमेस्सर क नाउँ, “सर्वसक्तिमान यहोवा” अहइ।"},{"number":17,"verse":"( बिनास आवत अहइ) तू पचे जउन कि सहर रहत ह आपन सबहिं चिजियन जमा कइ ल्या अउर जाइ क तइयार हो जा।"},{"number":18,"verse":"यहोवा कहत ह, “इ समय मइँ यहूदा क लोगन क इ देस स बाहेर लोकाइ देब। मइँ ओनका पीड़ा अउ परेसानी देब। मइँ अइसा करब जेहसे उ सबइ पाठ सीख सकइँ।”"},{"number":19,"verse":"ओह, मइँ बुरी तरह घायल अहउँ। मइँ ठीक नाहीं होइ सकत। तउ भी मइँ खुद स कहेउँ, “इ मोर बेरामी अहइ, मोका एहसे पीड़ित होइ चाही।”"},{"number":20,"verse":"मोर डेरा बर्बाद होइ गवा। डेरे क सारी रस्सियन टूट गइन ह। मोर बच्चन मोका तजि गएन। उ पचे चला गएन। कउनो मनई मोर डेरा लगावइ क नाहीं बचा ह। कउनो मनई मोरे बरे सरण ठउर बनावइ क नाहीं बचा ह।"},{"number":21,"verse":"गड़रियन (प्रमुख) मूर्ख अहइँ। उ पचे यहोवा क पावइ क जतन नाहीं करतेन। उ पचे बुद्धिमान नाहीं अहइँ, एह बरे ओनकर रेवड़न (लोग) बिखर गइन अउर नस्ट होइ गइन ह।"},{"number":22,"verse":"धियान स सुना। एक कोलाहल, कोलाहल उत्तर स आवत अहइ। इ यहूदा क नगरन क नस्ट कइ देइ। यहूदा एक सुनसान रेगिस्तान बन जाइ। इ गीदड़न क माँद बन जाइ।"},{"number":23,"verse":"हे यहोवा, मइँ जानत हउँ कि मनई फुरइ आपन जिन्नगी क मालिक नाहीं अहइ। लोग फुरइ आपन भविस्स क जोजना नाहीं बनाइ सकत हीं। लोग फुरइ नाहीं जानतेन कि कइसे ठीक जिअत रहा जाइ।"},{"number":24,"verse":"हे यहोवा, हमार अनुसान करा, किन्तु निआव स। किरोध मँ हमका सजा जिन द्या। नाहीं तउ तू मोका नस्ट कइ देब्या।"},{"number":25,"verse":"जदि तू कोहान अहा तउ दूसर रास्ट्रन क सजा द्या। उ पचे, न तोहका जानत हीं न ही तोहार सम्मान करत हीं। उ सबइ लोग तोहार आराधना नाहीं करतेन। ओन रास्ट्रन याकूब क परिवारे क नस्ट किहन। उ पचे इस्राएल क पूरी तरह बर्बाद कइ दिहन। उ पचे इस्राएल क जन्मभूमि क नस्ट किहन।"}]}