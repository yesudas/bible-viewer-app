{"bibleAbbr":"awaERV2005","bookName":"यिर्मयाह","bookEnglishName":"Jeremiah","chapterNumber":13,"verses":[{"number":1,"verse":"( अधो वस्त्र) जउन यहोवा मोहसे कहेस उ इ अहइ: “यिर्मयाह, आवा अउर एक ठु सन (कीमती सूती कपड़ा) क अधोवस्त्र बेसहा। तब एक आपन कमर मँ लपेटा। अधोवस्त्र क गीला न होइ द्या।”"},{"number":2,"verse":"एह बरे मइँ एक ठु सन क अधोवस्त्र बेसहेउँ, जइसा कि यहोवा करइ क कहे रहा अउर मइँ एका आपन कमर मँ लपेटेउँ।"},{"number":3,"verse":"तब यहोवा क सँदेसा मोरे लगे दुबारा आवा।"},{"number":4,"verse":"सँदेसा इ रहा: “यिर्मयाह आपन बेसहा गए अधोवस्त्र क ल्या अउर परात क जा। अधोवस्त्र क चट्टानन क दराइ मँ छिपाइ द्या।”"},{"number":5,"verse":"एह बरे मइँ परात गएउँ अउर जइसा यहोवा कहे रहा, मइँ अधोवस्त्र क हुवाँ छुपाइ दिहेउँ।"},{"number":6,"verse":"कइउ दिनन बाद यहोवा मोहसे कहेस, “यिर्मयाह, अब तू परात जा। उ अधोवस्त्र क ल्या जेका मइँ छुपावइ क कहे रहेउँ।”"},{"number":7,"verse":"एह बरे मइँ परात क गएउँ अउर मइँ खोदके अधोवस्त्र क निकारेउँ, मइँ ओका चट्टानन क दरार स निकारेउँ जहाँ मइँ ओका छुपाइ राखे रहेउँ। किन्तु अब मइँ अधोवस्त्र क पहिर नाहीं सकत रहेउँ काहेकि उ गलि चुका रहा, उ कउनो भी काम क नाहीं रह गवा रहा।"},{"number":8,"verse":"तब यहोवा क सँदेसा मोका मिला।"},{"number":9,"verse":"यहोवा जउन कहेस, उ इ अहइ: “अधोवस्त्र गल चुका बा अउर कउनो भी काम क नाहीं रह गवा ह। इहइ प्रकार मइँ यहूदा अउर यरूसलेम क घमण्डी लोगन क बर्बाद करब।"},{"number":10,"verse":"उ पचे मोरे सँदेसन क सुनइ स इन्कार किहेन ह। उ पचे हठी अहइँ अउर उ पचे सिरिफ उ करत हीं जउन उ पचे करइ चाहत हीं। उ पचे दूसर देवतन क अनुसरण अउर ओनकर पूजा करत हीं। उ पचे यहूदा क लोग इ सने क अधोवस्त्र क तरह होइ जइहीं। उ पचे बर्बाद होइहीं अउर कउनो काम क नाहीं रइहीं।"},{"number":11,"verse":"अधोवस्त्र मनई क कमर स कसिके लपेटा जात ह। उहइ तरह मइँ पूरे इस्राएल अउर यहूदा क परिवारन क आपने चारिहुँ कइँती लपेटेउँ।” इ सँदेसा यहोवा क हिआँ स अहइ। “मइँ वइसा एह बरे किहेउँ कि उ सबइ लोग मोर लोग होइहीं। तब मोर लोग मोका जस, तारीफ अउर प्रतिस्ठा प्रदान करिहीं। किन्तु मोर लोग मोर एक नाहीं सुनेन।”"},{"number":12,"verse":"( यहूदा क चेताउनियन) “यिर्मयाह, यहूदा क लोगन स कहा: ‘इस्राएल क परमेस्सर यहोवा जउन कहत ह, उ इ अहइ: हर एक दाखरस क मसक दाखरस स भरी जाइ चाही।’ उ सबइ लोग हँसिहीं अउर तोहसे कहिहीं, ‘निहचय ही हम जानित ह कि हर एक दाखरस क मसक दाखरस स भरी जाइ चाही।’"},{"number":13,"verse":"तब तू ओनसे कहब्या, ‘यहोवा जउन कहत ह उ इ बाटइ: मइँ इ देस क हर एक निवासी क ओन राजा क जउन दाऊद क सिंहासने पइ बइठत हीं, याजकन, नबियन अउर सबहिं लोगन क मदमत्त क नाई बेसहारा करब।"},{"number":14,"verse":"मइँ यहूदा क लोगन क ठोकर खाइ अउर एक दूसरे पइ महराइ देब। पिता अउ पूत एक दूसर पइ भहरइहीं।’ इ सँदेसा यहोवा क अहइ। ‘मइँ ओनके बरे अफसोस नाहीं करब अउर न ओन पइ द्या। मइँ करूणा क, यहूदा क लोगन क नस्ट करइ स रोकइ नाहीं देब।’”"},{"number":15,"verse":"सुना अउ धियान द्या। यहोवा तू पचन्क सँदेस दिहे अहइ। घमण्डी जिन बना।"},{"number":16,"verse":"आपन परमेस्सर यहोवा क सम्मान करा, ओकर स्तुति करा नाहीं तउ उ अँधियारा लाई। अँधेरी पहाड़ियन पइ लड़खड़ाइ अउर गिरइ स पहिले ओकर स्तुति करा। यहूदा क लोगो, तू पचे प्रकास क आसा करत अहा। किन्तु यहोवा प्रकास क घोर अँधियारा मँ बदली। यहोवा प्रकास क बहोत गहिर आँधियारा स बदल देई।"},{"number":17,"verse":"यहूदा क लोगो, जदि तू पचे यहोवा क अनसुनी करत अहा तउँ मइँ छुपि जाब अउर रोउब। तोहार पचन्क घमण्ड मोका रोवाई। मइँ फूटि-फूटिके रोउब। मोर आँखिन आँसुअन स भरि जइहीं। काहेकि यहोवा क रेवड़ धरी जाइ।"},{"number":18,"verse":"इ सबइ बातन राजा अउर ओकर रानी स कहा, “आपन सिंहासनन स उतरा। तोहार पचन्क सुन्नर मुकुट तोहरे पचन्क मूँड़न स गिर चुका अहइँ।”"},{"number":19,"verse":"नेगव रेगिस्ताने क नगरन मँ ताला पड़ चुका अहइ, ओनका कउनो खोल नाहीं सकत। यहूदा क लोगन क देस निकारा दिया जाइ चुका बाटइ। ओन सबहिं क बंदी क रूप मँ लइ जावा गवा अहइ।"},{"number":20,"verse":"यरूसलेम, धियान स लखा। दुस्मनन क उत्तर स आवत लखा। तोहार पचन्क रेवड़ कहाँ अहइँ? परमेस्सर तू पचन्क सुन्नर रेवड़ दिहे रहा। तू पचन्स उ रेवड़ क देखरेख क आसा रही।"},{"number":21,"verse":"जब यहोवा उ रेवड़ क हिसाब तू पचन्स माँगी तउ तू पचे ओका का जवाब देब्या? तू पचन्स आसा रही कि तू पचे परमेस्सर क बारे मँ लोगन क सिच्छा देब्या। तोहरे पचन्क नेता लोगन स लोगन क अगुवई करइ क आसा रही। लेकिन उ पचे इ कारज नाहीं किहन। एह बरे तू पचन्क बहोत दुःख व पीरा भुगतइ होइ।"},{"number":22,"verse":"तू पचे आपन स पूछ सकत अहा, “इ बुरी बिपत्ति मोह पइ काहे आइ?” इ सबइ बिपत्तियन तोहरे पचन्क अनेक अपराधन क कारण आई। तू पचन्क निर्वस्त्र कीन्ह गवा अउर तोहार संग हिसंक अउर सरमनाक बेउहार कीन्ह गवा।"},{"number":23,"verse":"एक ठु करिया मनई आपन चमड़ी क रंग बदल दिहस। अउर कउनो चीता आपन धब्बन नाहीं बदल सकत। ओ यरूसलेम, उहइ तरह तू भी बदल नाहीं सकत्या, नीक काम नाहीं कइ सकत्या। तू सदा ही बुरे करम करत अहा।"},{"number":24,"verse":"“मइँ तू पचन्क आपन घर तजइ क मजबूर करब, जब तू पचे पराब्या तब हर दिसा मँ दउड़ब्या। तू पचे उ भूसे क तरह होब्या जेका रेगिस्ताने क हवा उड़ाइ लइ जात ह।"},{"number":25,"verse":"इ सबइ उ सबइ चीजन अहइँ जउन तोहरे पचन्क संग होइहीं, इ मोर जोजना क तोहार पचन्क हींसा अहइ।” इ सँदेसा यहोवा क अहइ। “इ काहे होइ? काहेकि तू पचे मोका बिसरि गया, तू पचे लबार देवतन पइ बिस्सास किहा।"},{"number":26,"verse":"यरूसलेम मँ, मइँ तोहरे पचन्क वस्त्र उतारब लोग तोहार नंगा होइ के देखिहीं अउर तू पचे लज्जा स गड़ जाब्या।"},{"number":27,"verse":"मइँ ओन खउफनाक कामन क लखेउँ जउन तू किहा। मइँ तोहका हँसत अउर आपन पिरेमियन क संग तने क सम्बन्ध करत लखेउँ। मइँ जानत हउँ कि तू रण्डी क तरह दुस्कर्म किहे ह। मइँ तोहका पहाड़ियन अउर खेतन मँ लखेउँ ह। यरूसलेम, इ तोहरे बरे बहोत बुरा होइ। तू कब तलक आपन गंदे पापन क करत रहब्या?”"}]}