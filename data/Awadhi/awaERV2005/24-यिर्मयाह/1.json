{"bibleAbbr":"awaERV2005","bookName":"यिर्मयाह","bookEnglishName":"Jeremiah","chapterNumber":1,"verses":[{"number":1,"verse":"यिर्मयाह क इ सबइ सँदेस अहइ। यिर्मयाह हिल्कय्याह नाउँ क मनई क पूत रहा। यिर्मयाह ओन याजकन क परिवार स रहा जउन अनातोत नगर मँ रहत रहेन। उ नगर उ पहँटा मँ अहइ जउन बिन्यामीन परिवारे क रहा।"},{"number":2,"verse":"यिर्मयाह यहोवा क वचन ओन दिनन प्राप्त कइ सुरू किहस जब आमोन नाउँ क राजा क पूत योसिय्याह यहूदा रास्ट्र क राजा रहा। यिर्मयाह योसिय्याह क राज्जकाल क तेरहवें बरिस मँ यहोवा क वचन प्राप्त करइ सुरू किहेस।"},{"number":3,"verse":"योसिय्याह क पूत अउर यहोयाकीम क राज्जकाल मँ यिर्मयाह यहोवा क वचन प्राप्त करत रहा। यहोवा क वचन, यहूदा क अगला राजा योसिय्याह क पूत क सिदकिय्याह क राज्जकाल क ग्यारह बरिस तलक, अउर सिदकिय्याह क राज्जकाल क ग्यारहवें बरिस क पाँचवें महीना मँ यरूसलेम मँ रहत रहे लोगन क देस-निकारा जाइ तलत प्राप्त होत रहा।"},{"number":4,"verse":"( परमेस्सर यिर्मयाह क अपने लगे बोलावत ह) मइँ यिर्मयाह इ सँदेस यहोवा स प्राप्त कइ रहा:"},{"number":5,"verse":"“तोहरी महतारी क गरभ मँ रखइ क पहिले मइँ तोहका जान लिहेउँ। तोहरे जनम लेइ क पहिले, मइँ तोहका बिसेस कारज बरे चुने रहेउँ। मइँ तोहका रास्ट्रन क नबी होइ क चुने रहेउँ।”"},{"number":6,"verse":"तब मइँ अर्थात यिर्मयाह कहेउँ, “मुला सर्वसक्तिमान यहोवा, मइँ तउ बोलब भी नाहीं जानत। मइँ तउ अबहिं बालक ही रहेउँ।”"},{"number":7,"verse":"मुला यहोवा मोहसे कहेस, “जिन कहा, ‘मइँ बालक ही हउँ।’ तोहका हर ओन ठउरन पइ जाब अहइ जहाँ मइँ पठवउँ। तोहका उ सब कहब अहइ जेका मइँ कहइ क कहउँ।"},{"number":8,"verse":"कउनो स जिन डेराअ। मइँ तोहरे संग अहउँ, अउर मइँ तोहार रच्छा करब।” इ सँदेसा यहोवा क अहइ।"},{"number":9,"verse":"तब यहोवा आपन हाथ बढ़ाएस अउर मोरे मुँह क छुइ लिहस। यहोवा मोहसे कहेस, “यिर्मयाह, मइँ आपन सब्द तोहरे मुँहे मँ देत अहइँ।"},{"number":10,"verse":"आजु मइँ तोहका राज्जन अउ रास्ट्रन क अधिकारी, एनका उखाड़ा अउ उजाड़ फेंकइ बरे, एका नस्ट अउ उठाइ फेंकइ बरे, एका निर्माण करइ अउ रोपन बरे नियुक्त किहउँ।”"},{"number":11,"verse":"( दुइ अन्तर्दृस्य) यहोवा क सँदेसा मोका मिला। इ सँदेसा यहोवा क रहा: “यिर्मयाह, तू का लखत अहा?” मइँ जवाब दिहेउँ, “मइँ बादाम क काठे क एक छड़ी लखत हउँ।”"},{"number":12,"verse":"यहोवा मोहसे कहेस, “तू बहोत ठीक लख्या। काहेकि मइँ आपन बचन क होइ बरे ओहे पइ नज़र रखत अहउँ।”"},{"number":13,"verse":"यहोवा क सँदेसा मोका फुन मिला। इ सँदेसा इ तरह रहा: “यिर्मयाह, तू का लखत अहा?” मइँ जवाब दिहेउँ, “मइँ खउलत पानी क एक बर्तन लखत हउँ। इ बर्तन उत्तर कइँती स टपकत अहइ।”"},{"number":14,"verse":"यहोवा मोहसे कहेस, “उत्तर कइँती स कछू भयानक चिजियन ओन लोगन बरे जउन इ देस मँ रहत हीं आइ।"},{"number":15,"verse":"बहोत ही जल्दी मइँ उत्तर क राज्जन क सबहिं लोगन क बोलाउबा,” यहोवा कहत ह। “ओन राज्जन क राजा लोगन अइहीं। उ पचे यरूसलेम क दुआर क समन्वा आपन सिंहासन जमइहीं। उ पचे यरूसलेम क सबहिं नगर देवारन पइ आक्रमन करिहीं। उ पचे यहूदा क एलाके क सबहिं नगरन पइ आक्रमन करिहीं।"},{"number":16,"verse":"अउर मइँ यहूदा क लोगन क जरिये कीन्ह गवा बुरे करम क बिरुद्ध आपन निर्णय क घोसना करब। मोर लोग मोका छोड़एन। उ पचे दूसर देवतन क बलि चढ़ाएन जेका उ पचे आपन हाथन स बनाएस।"},{"number":17,"verse":"“यिर्मयाह, जहाँ तलक तोहार बात अहइ, उठा, तइयार होइ जा अउर लोगन स उ सब कछू कहा, जेका मइँ तोहका हुकुम देत हउँ। लोगन स जिन डेराअ। वरना तउ मइँ ओन लोगन क समन्व तोहका तबाह कइ देब।"},{"number":18,"verse":"जहाँ तलक मोर बात अहइ, मइँ आजु ही तोहका एक दृढ़ नगर, एक लौह खम्भा, एक ठु काँसा क देवार बनावइ जात हउँ। तू देस मँ हर एक क खिलाफ खड़ा होइ क जोग्ग होब्या, यहूदा देस क राजा लोगन क खिलाफ, यहूदा क याजकन क खिलाफ अउर यहूदा देस क लोगन क खिलाफ भी।"},{"number":19,"verse":"उ सबइ लोग तोहरे खिलाफ लड़िहीं, मुला उ पचे तोहका हरावइ क नाहीं करिहीं। काहेकि मइँ तोहरे संग हउँ, अउर मइँ तोहार रच्छा करब।” इ सँदेसा यहोवा क अहइ।"}]}