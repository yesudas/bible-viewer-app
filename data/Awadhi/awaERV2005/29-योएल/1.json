{"bibleAbbr":"awaERV2005","bookName":"योएल","bookEnglishName":"Joel","chapterNumber":1,"verses":[{"number":1,"verse":"( टिड्डियन फसलन क खाइ लेइहीं) पतूएल क पूत योएल यहोवा स इ सँदेसा क पाएस:"},{"number":2,"verse":"मुखिया लोगो, इ सँदेसा क सुना। हे इ देस क बसइया लोगो, तू पचे सबहिं मोर बात सुना। का तु पचन्क सारी जिन्नगी मँ पहिले कबहुँ कउनो अइसी बात घटी ह का तू पचन्क पुरखन क जिन्नगी मँ कबहुँ कउनो अइसी बात घटी ह"},{"number":3,"verse":"इ बातन क बारे मँ तू पचे आपन लरिकन क बतावा करब्या अउर तोहार पचन्क लरिकन इ सबइ बातन आपन लरिकन क बतइहहीं अउर तोहार पचन्क नाती पोतन इ सबइ बातन अगवा क पीढ़िन क बतइहीं।"},{"number":4,"verse":"कुतरत भइ टिड्डियन स जउन कछू भी बच गवा, ओका भिन्नात भइ टिड्डियन खाइ लिहन अउर भिन्नात भइ टिड्डियन स जउन कछू बचा, ओका फुदकत भइ टिड्डियन खाइ लिहन ह अउर फुदकत भइ टिड्डियन स जउन कछू रहि गवा, ओका बिनास करइवाली टिड्डियन चट कइ डाइन ह।"},{"number":5,"verse":"( टिड्डियन क आउब) ओ नसाबाज लोगो, जाग्ग, उठा अउ विलाप करा। ओ सबहिं दाखमधु पिवइया लोगो, विलाप करा। काहेकि तू लोगन क लगे अब अउर कबहुँ पिवइ बरे मीठ दाखमधु नाहीं होब्या।"},{"number":6,"verse":"एक सक्तिसाली रास्ट्र क नाईं जउन आपन अंगिनत सिपाहियन क संग होइ भयंकर टिड्डियन क मोरे देस पइ हमला करइ बरे आएस। ओनकर दाँत सेर क दाँत क नाई रहेन, ओनकर जबरा सेरनी क जबरा क नाई रहेन।"},{"number":7,"verse":"उ सबइ “टिड्डन” मोर अंगूरे क बगियन क बर्बाद कइ दिहस। उ पचे मोरे अंजीरे क बृच्छ क तोड़ दिहस। उ पचे मोरे बृच्छन टहनियन क छाल लक उधेड़ लिहेस अउर ओनका भुइँया पइ लोकाइ दिहेस।"},{"number":8,"verse":"( लोगन क विलाप) अब तू उ जवान दुलहन जइसा जउन आपन होइवाली मनसेधू (मंगेतर) जउन कि सादी स पहिले ही मारा गएस ह क कारण सोक क ओढ़ना पहिरे होइ अहइ, रोआ।"},{"number":9,"verse":"हे याजक लोगो! हे यहोवा क सेवक लोगो, विलाप करा। काहेकि यहोवा क मंदिर मँ स तू अब अउर न तउ अन्न क भेंट अउर न ही पेय भेंट पाउब्या।"},{"number":10,"verse":"खेत बर्बाद होइ गवा अहइँ। हिआँ तलक कि धरती भी रोअत ह काहेकि अन्न बर्बाद होइ गवा ह। नवा दाखमधु नाहीं होब्या काहेकि अंगूर क फसल बर्बाद होइ गवा ह अउर जइतून क बृछ तेल दइ क काबिल नाहीं होब्या।"},{"number":11,"verse":"हे किसान लोगो, तू पचे लाज करा। हे अंगूरे क बागबान लोगो, जोर स विलाप करा। तू पचे गोहूँ अउर जउ बरे भी विलाप करा। काहेकि खेते क फसल बर्बाद होइ गवा ह।"},{"number":12,"verse":"अंगूरे क बेलन झुराइ गइ अहइँ अउर अंजीर क बृच्छ मुरझात अहइँ। अनारे क बृच्छ, खजूरे क बृच्छ अउ सेब क बृच्छ, बगियन क इ सबइ बृच्छ झुराइ ग अहइँ। लोगन क बीच खुसी मरि गइ अहइ।"},{"number":13,"verse":"हे याजक लोगो, सोक क ओढ़ना पहिरा, जोर स बिलाप करा। हे वेदी क सेवक लोगो, जोर स बिलाप करा। हे मोरे परमेस्सर क दास लोगो, आपन सोक ओढ़ना मँ तू पचे सोइ जाब्या। काहेकि अब हुआँ अन्न अउ पेय भेंटन परमेस्सर क मंदिर मँ नाहीं होइहीं।"},{"number":14,"verse":"( टिड्डियन स खउफनाक बिनास) उपवास करइ बरे रास्ट्र क कहा, सभी लोगन क एक खास सभा बुलाइ ल्या। सभी बुर्जुग लोगन अउर देस क सभी निवासियन क एक साथ बटोर ल्या। ओनका आपन यहोवा परमेस्सर क मंदिर मँ बटोर ल्या।"},{"number":15,"verse":"यहोवा क भयंकर दिन हम लोगन क नजदीक आ गवा ह। उ दिन सर्वसक्तिमान परमेस्सर तबाही लाइ। यह बरे तोहका जरुर सोक मनाइ चाही।"},{"number":16,"verse":"हमार खइया क हमरे लखत-लखत चट होइ ग अहइ। हमरे परमेस्सर क मंदिर स आन्नद अउ खुसी जात अहइ।"},{"number":17,"verse":"हम पचे खेत मँ बिया तउ बोए रहे, मुला उ झुराइके मरि गवा अहइँ यह बरे कोठियन खाली अहइ। हमार खिलहान खाली पड़ा अहइँ काहेकि फसल झुराइ गवा अहइँ।"},{"number":18,"verse":"हमार गोरू भूख स कराहत अहइँ। हमार गोरू खोवा-खोवा ऍह कइँती ओह कइँती भटकत अहइँ। ओनके लगे खाइ क घास नाहीं अहइ। भेड़िन मरति अहइँ।"},{"number":19,"verse":"हे यहोवा, मइँ तोहार दोहाइ देत अहउँ। काहेकि हमरी चरागाहन क आगी रेगिस्तान बनाइ दिहे अहइ। बगियन क सबहिं बृच्छन लपटन स झउँसि गवा अहइँ।"},{"number":20,"verse":"जंगली पसु भी तोहार लगे हाँपत भवा आइहीं काहेकि नदियन झुराइ ग अहइँ। आगी हमार हरी-भरी चरागाहन क रेगिस्ताने मँ बदल दिहस ह।"}]}